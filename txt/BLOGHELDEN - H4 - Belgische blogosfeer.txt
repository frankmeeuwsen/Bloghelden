Belgische blogosfeer
“Maar dat applausgevoel kan ik zelfs na al die tijd niet meer vergeten. En dat is waarom ik dat weblog maak. Met elke pagehit hoor ik weer even heel stilletjes dat geluid op de achtergrond.”
Klein, beetje gezet, brilletje op zijn neus en een wat vettig uiterlijk. Maar achter die façade ging een slimme, lieve en inventieve man schuil die de Nederlandse blogosfeer zeer zou beïnvloeden met zijn onnavolgbare wijze van schrijven en zijn schijnbaar onvermoeibare schrijflust. Elke dag zagen we 10-12 nieuwe posts op zijn Le Temps Perdu, de Verloren Tijd. Op de homepage van zijn provider, nooit een eigen domein, zagen we dagelijks op die bruinige, beige achtergrond de ene na de andere waanzinnige link voorbij komen. Het gerucht ging al een tijdje dat Ludo niet lang meer zou bloggen. Dat er één en ander gaande was in zijn familie waardoor hij de keuze moest maken. 
Van 1999 tot 2002 schreef Ludo over alles wat hij online tegenkwam, sommige woorden waren typisch Vlaamstalig, maar je begreep wel wat hij bedoelde. Nederlandse bloggers lazen LTP elke dag. Want Ludo hield nauwgezet bij wat er in de Nederlandse blogosfeer gebeurde en je wist dat een linkje van LTP gegarandeerd weer wat extra bezoek zou opleveren. Had je iets speciaals met je blog gedaan, bijvoorbeeld een nieuw design of een fraaie post, dan kwam je zeker aan het einde van elke blogdag terug in zijn “opgefrist” –lijstje. Ludo was de Belgische oerblogger.
Le Temps Perdu was een linkdump zoals we in Nederland nog nooit hadden gezien. En het kwam nog wel uit België! Ludo was vaak te vinden in Nederland. Zo was hij aanwezig op de eerste weblogmeeting in Zwolle, bij de meeting in Utrecht, in Den Haag, Breda en uiteindelijk ook bij de eerste weblogmeeting in België waar ik samen met Luuk Koelman aanwezig was als enige Nederlanders.
Ludo was met zijn weblog niet alleen op het Belgische grondgebied gericht, hij deed altijd erg zijn best om aansluiting te vinden met de Nederlandse bloggers. Na de start van de Dutch-weblogs mailinglijst was het Ludo die vrijwel direct een post maakte op de lijst. De zesde post op de lijst, op 24 januari 2000: 
Wel, ik ben er dan ook bij, ziet er leuk uit. Weer iets meer om aan "mijn bakske" te doen. Nog effe en ik zet er m'n bed bij. 
Groeten aan alle weblogslaven!
Ludo/Le Temps Perdu
http://users.pandora.be/ludo.van.hove/ltp/ltp.htm
Vanaf dat moment was Ludo een bekende naam was in de Nederlandse blogosfeer. De ingenieur in een chemische fabriek bij Antwerpen was in niets zoals de Nederlandse bloggers waren. Ludo was getrouwd, twee zonen van toen 9 en 12 jaar oud en zijn weblog was een hobbyproject wat hij in de avonduren erbij deed. Hij startte in februari 1999 omdat hij alle e-mails met moppen, flauwe illustraties en links van zijn collega’s wilde verzamelen op één site. Hij plaatste ze op zijn eigen site en voilà, Ludo was aan het bloggen.  
Dat Ludo een unicum was in de begindagen van bloggend België weet ook Paul Kersemaekers alias Polskaya: “Kijk maar eens naar de linklijstjes op de Vlaamse blogs in de Waybackmachine: bijna allemaal links naar Nederlandse bloggers. Bloggen is in België vrij lang een randfenomeen geweest, tot Maarten Schenk, die toen voor Skynet werkte, in 2002 het blogsysteem bij provider Skynet ontwikkelde: http://blogs.skynet.be/, de Vlaamse versie van Blogspot.” In de beginperiode van 1999 – 2000 kende België zo’n 50 webloggers, waar Ludo duidelijk uitsprong met zijn kenmerkende stijl van elke blogdag: 
"Mijn weblog is fastfood, elke dag vijf à zeven interessante tot bizarre links. Ik publiceer iedere dag rond ongeveer hetzelfde tijdstip -middernacht- een blokje tekst met links", legt Van Hove uit. Hij was er al vroeg bij met zijn horizontale blogprogrammering, want elke dag kon je hetzelfde verwachten op Le Temps Perdu: "De 'Daglink' is iets nuttigs. Dan volgen enkele links die ik aan elkaar praat. Het laatste stukje tekst is meestal een uitsmijter. Afsluiten doe ik met 'Opgefrist'; links naar verhalen en columns op het net."
Zowel Paul als Clo Willaerts (Bnox.be) hebben het over sleutelfiguren in de Belgische blogosfeer. Ludo was zeker een sleutelfiguur. Hij was zowat de enige Belg die in de begindagen naar Nederland kwam. Bij de weblogmeeting in Den Haag waren Polskaya en Karel Maes met Ludo op komen dagen. Het is in Den Haag dat Karel de naam voor zijn weblog dederdebelg.be krijgt: “'Ha Ludo en Polskaya en die derde belg zijn er eindelijk!” In Breda zullen Polskaya, Karel binnen komen vallen, samen met Jacques van Belopia.be en Dave van Chez Lubacov, een Nederlander in Belgie met een uitstekend muzieklog. 
Clo Willaerts: “Belangrijke brugfiguren, of sleutelfiguren, in de Belgische blogosfeer waren toch zeker Luc van Braekel van LVB.net en Michel Velsteken van Gentblogt.” Polskaya vult aan:”Daarnaast zijn er mensen als Kapimarangi (http://kapingamarangi.be/) die al jaren bezig is, Buffie (http://www.buffie.be/) eveneens” Maar beiden zijn het eens dat Maarten Schenk één van de belangrijkste sleutelfiguren is in België. Maarten zou de weblogs naar het grote publiek brengen via Skynet, één van de grootste providers in België.
Skynet was oorspronkelijk een internetprovider. In 1998 nam Belgacom 100% van de aandelen over, waarna Skynet.be een van de belangrijkste Belgische portalen werd na 2000. Omdat Skynet een provider was, had het eigen ontwikkelaars in dienst. Evenals Planet Internet in Nederland was Skynet een portal met nieuws en een forum. Maarten Schenk was één van de ontwikkelaars bij Skynet. Hij had wel eens wat gehoord over webloggen en hij was benieuwd naar de verschillende softwareplatformen en online weblogservices. In de avonduren bouwt hij een blogplatform en legt het op een moment bij de directie van Skynet voor. 
Bart Becks was de CEO van Skynet op dat moment. Hij zag wat Maarten had gemaakt en het beviel hem wel. In december 2004 zou het weblogplatform starten onder de naam Skynetblogs.be en begon de opmars van de Belgische bloggers. 
België is een interessant land voor webloggers, met name door de tweetaligheid. Bij Skynet hadden ze dat al snel door. Want het weblogplatform was direct tweetalig, wat zeker bijdroeg aan de populariteit en de groei van de weblogs.
De Skynet blogs zouden in Nederland het beste zijn te vergelijken met Web-log van Sanoma, voorheen Ilse Media. Het zijn niet de echte geeks die hier bloggen, maar de dagelijkse beslommeringen van huisvrouwen, fansites bijgehouden door puberende schoolmeisjes, of amateurfotografen die hun werk presenteren aan de wereld. Bij Skynet begrepen ze wel dat de bloggers een interessante groep mensen is die meningsvormend kunnen zijn. Clo Willaerts was in die tijd in dienst bij Skynet en onder andere verantwoordelijk voor de contacten met de bloggers. “Ik was op de zomerfestivals aanwezig in België. Ik wist dat een aantal skynetbloggers die over muziek schreven aanwezig waren op de festivals. Dus ging ik er ook heen en zocht ik ze op. Ze kregen een biertje van me en een rugzakje van Skynet met een soort survivalpakket voor de blogger die niet online kan op zo’n festival. In 2005 was wifi nog niet zo bekend natuurlijk.” Clo zou uiteindelijk meer bloggers ontmoeten en veel van de blogbijeenkomsten bezoeken om contact te houden namens Skynet met de toen al groeiende Belgische blogosfeer. Het zou voor het eerst sinds 2002 zijn dat Skynet met de bloggers contact heeft en dat werpt zijn vruchten af. Zo is er nu in het Franstalige deel van de blogosfeer een ware revival gaande. Ze zijn heel kritisch naar de PR bureaus die bloggers inzetten voor productintroducties en reageren veel sneller op ontwikkelingen in de mondiale blogwereld. 
De Belgische blogosfeer kende ik vooral via Polskaya en Ludo. Waar Ludo me zo nu en dan een blik gunde bij de zuiderburen via zijn dagelijkse links en nieuws, was Polskaya vooral de McGyver van de beginnende blogosfeer. Ik ben een aantal keer op bezoek geweest bij hem in zijn Antwerpse appartement. De eerste keer was in 2002. Terwijl we wat Belgische biertjes drinken legt Polskaya uit hoe hij een eigen systeem had gemaakt om een verzamelplaats van links te maken waar iedereen op zou kunnen posten. We kennen nu Del.icio.us of groepsblogs hebben als Tumblr.com en Posterous.com, waar iedereen zijn links kan plaatsen. Maar in 2002 bestonden die sites nog niet, dus maakte Polskaya het zelf. Linkdump.be bestaat nog steeds, het is één van de eerste linkverzamelsites in België. Een mailtje naar Polskaya en je kreeg toegang tot het beheer en je kon je eigen links plaatsen. 
Een jaar later zou Polskaya als eerste Belg gaan mobloggen: “Toen er voor het eerst GSM's op de markt kwamen waarmee je foto’s kon maken, wist ik al snel wat ik wilde. Ik kocht een Nokia 6750, schreef een script dat MMSjes kon lezen, de foto's en de tekst eruithaalde en in een database postte. Mijn eerste echte moblogpost is van 4 mei 2003.”
Polskaya heeft geprobeerd het mobloggen wat verder te trekken in België maar helaas is dat nooit echt goed van de grond gekomen. Hij is kritisch over de Belgische blogosfeer: “Er zijn teveel bloggers in Vlaanderen. Er zijn heel veel kleine kringetjes. Het zijn er ondertussen zoveel dat ik het eigenlijk allemaal niet meer volg. Er hier af en toe wel kleine bijeenkomsten tussen bloggers, maar dat zijn vaak dezelfde gezichten. Het huiskamergevoel is weg, het gezellige is weg. Verder heb ik de indruk dat het bloggen een groot stuk terrein heeft moeten prijsgeven aan Facebook, MySpace en Twitter of dat het ermee verweven is geraakt. Ik heb bijvoorbeeld geen Facebookprofiel waardoor ik uitgesloten van heel die gemeenschap. Op die manier mis ik een groot deel van het bloggebeuren. Maar de Belgische blogosfeer kun je langs geen kant vergelijken met het bloggen van pakweg 5 jaar geleden. ”
