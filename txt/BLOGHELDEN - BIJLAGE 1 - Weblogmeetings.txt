Weblogmeetings
Want biertjes smaken offline net zo goed. De kreet waarmee de meeste weblogmeetings werden aangekondigd. Weblogmeetings zijn een logisch gevolg van de eerdere IRC meetings en nieuwsgroepmeetings die al jaren bestonden. De komst van het internet heeft voor de bloggers niet betekent dat ze elkaar niet meer zagen. Sterker nog, het zijn juist de weblogs geweest die er voor zorgde dat je nieuwe mensen leerde kennen. Want al zat iedereen achter zijn scherm te bloggen, het was toch ook wel leuk om elkaar zo nu en dan te ontmoeten en de gezichten en stemmen achter je favoriete weblogs te zien en horen. 
De meetings waren een goed excuus om ongegeneerd bier te drinken met wat gelijkgestemden en om de laatste roddels en verhalen in het weblogwereldje met elkaar te delen. Op de weblogmeetings zijn romances ontstaan, zijn nieuwe samenwerkingen gesmeed en zijn ruzies beslecht of juist gestart. 
Weblogmeetings zijn er in vele soorten en maten geweest. De meeste meetings kende veel dezelfde gezichten en hadden hetzelfde scenario
	•	Iemand besluit een meeting te organiseren en roept dat op zijn weblog. Meestal alleen een datum en een plaats.
	•	In de reacties laat je weten of je er bij bent of niet. Later werden ook fraaie formuliertjes gemaakt of was er aanmelding via e-mail.
	•	Hoe dichter je bij de datum van de meeting komt, hoe meer details er bekend werden gemaakt. In welke kroeg de meeting is, vanaf hoe laat er iemand is en of er een speciale bierprijs is. 
	•	Op de dag van de meeting (meestal een vrijdag of zaterdag) zie je aan het einde van de werkdag wat blogposts verschijnen van bloggers die onderweg zijn en aangeven dat ze die avond niet zullen updaten.
	•	Aangekomen in de stad van bestemming is men veelal de weg kwijt naar de afgesproken plaats.
	•	Eenmaal aangekomen wordt er wat onwennig rondgekeken en voorgesteld aan elkaar. Het voorstellen gebeurt meestal in het format: “Hoi, ik ben xxxxx van weblog yyyyy” of er werden alleen nicknames uitgewisseld
	•	Iemand (veelal Mark Heijblok) had een rol afplaktape meegenomen en een stift. Wat nou naamkaartjes? Gewoon een stuk tape afscheuren en je naam opschrijven. Gedurende de meeting werden naambadges uitgewisseld om verwarring te zaaien.
	•	Nieuwe gadgets (fotocamera’s, telefoons, MP3 spelers) worden uitgebreid besproken en bewonderd.
	•	Na een paar uur valt de meeting uit elkaar en gaan groepen bloggers wat eten of elders verder drinken. 
	•	De dag na de meeting is gevuld met het uploaden van foto’s van de bijeenkomst of het rondklikken op de nieuwe weblogs die je hebt leren kennen en online foto’s kijken.
Er zijn door de jaren heen veel “algemene” weblogmeetings geweest, meetings waar iedereen welkom is. Geen onderscheid in lifeloggers en linkdumpers. Geen deurbeleid. De hoogtijdagen van die meetings liggen in 2002 – 2004, met de Vondelparkmeetings als de grootste algemene weblogmeeting die tot op heden in Nederland plaatsvond. Er zijn ook bijeenkomsten geweest van bloggers die bij web-log zitten, maar hier is nog weinig over bekend met aantal bezoekers. 
De weblogmeetings door de jaren heen
In plaats van het beschrijven van elke individuele weblogmeeting hebben we de verschillende bijeenkomsten op een kaart gezet. Zo kun je in één oogopslag zien wanneer welke meeting was. Op Bloghelden.nl kun je een interactieve versie van de kaart zien en direct doorklikken naar foto’s en verslagen uit die tijd voorzover ze nog online zijn.

Zwolle 
25 februari 2000. Café de Vier Jaargetijden 
Rotterdam 
25 maart 2000. V2 Rotterdam
Utrecht 
16 maart 2001. Winkel van Sinkel/ Florin and Firkin
Den Haag
1 juni 2001. Huis MrGreen
Leiden
14 september 2001. Cafe de Kroeg 
Breda
1 maart 2002. Café de Suyckerkist. 
Amsterdam
15 juni 2002. Vondelparkmeeting bij het Blauwe theehuis 
Utrecht 
26 april 2003. Stairway to Heaven
Amsterdam
6 september 2003, Vondeltuin
Glimmen
5 en 6 juni 2004, paviljoen Appelbergen 
Utrecht 
10 januari 2004, Florin and Firkin
Amsterdam
14 augustus 2004, Vondeltuin
Utrecht
15 januari, Florin and Firkin
Amsterdam
6 augustus 2005, Vondeltuin
Rotterdam
22 oktober 2005, Café Rotterdam
Utrecht
21 januari 2006, Florin and Firkin

