# Weblogs de hype voorbij

Het onderzoeksbureau Gartner publiceert elk jaar de Gartner
Hypecycle[^1]. Een grafisch overzicht van de volwassenheid en adaptie
van nieuwe toepassingen in het bedrijfsleven. Van een technologische
start naar de Toppen van de Euforische Verwachtingen om daarna af te
zakken in het Dal van Teleurstelling en te eindigen op het Plateau van
Acceptatie en Stabiliteit.

{{Beeld hypecycle}}

De hypecycle kun je op elke nieuwe technologie toepassen, dus ook bij
weblogs. De start van de weblogs in Nederland in 1999 was stil en viel
vrijwel niemand op. Met slechts een handvol nationale bloggers gingen we
het nieuwe decennium in. Frank Scheelen schreef bij het afscheid van
zijn pionierende weblog MoreWhereThat: "Een jaar geleden waren er nog
geen weblogs in Nederland. Nu zijn er ongeveer zeventig. Tijd voor iets
nieuws." De eerste bloggers vonden de ontdekking van "hun" medium door
kranten en tijdschriften niet altijd even prettig, maar tegelijkertijd
zie je het vak van de internetjournalistiek ontstaan met mensen als
Tonie van Ringelestijn, Lars Pasveer, Francisco van Jole en Erwin van
der Zande. Het zou onvermijdelijk zijn dat weblogs niet in het nieuws
zouden komen. Bloggers hebben daar zelf de hand in. Kijk naar de
Webcamlessons van Retecool in 2001 of later Sargasso met hun
uiteenzetting van de Europese Grondwet. Door de wisselwerking van de
pers en de bloggers ontstaat in Nederland een kleine maar levendige en
interessante blogosfeer. Met de komst van meer internetgebruikers in
Nederland komen meer weblogs en raakt het bedrijfsleven geïnteresseerd.
We gaan al richting de top van de hype cycle. Als de eerste
marketingblogs online starten en onderzoeken wat de commerciële
mogelijkheden zijn van weblogs barst de kakefonie los in Nederland.
Iedereen buitelt over elkaar met zakelijke succesmodellen, nieuwe
initiatieven en quick fixes om vrijwel instant succes te krijgen met je
weblog. De bloggers van weleer kijken er naar met opgetrokken
wenkbrauwen. Het is hen steeds meer te doen om de interactie tussen
gelijkgestemden en om commentaar en opinie een plaats te geven. Waar je
met een brief naar de krant nog maar moest hopen op plaatsing, kregen we
met het web een digitale zeepkist waarop we naar eigen inzicht onze
mening konden verkondigen. Tekst, foto, video, de mogelijkheden kwamen
steeds sneller voorbij. Bloggers ontmoeten elkaar steeds vaker offline
maar het wordt al snel duidelijk dat met de uitdijende blogosfeer het
vrijwel onmogelijk is om iedereen nog te ontmoeten die iets met weblogs
doet. Stond in 2000 nog de complete blogosfeer van Nederland in een
kroeg in Zwolle en later Rotterdam, in 2001 in Utrecht werd dat al
lastiger. De Vondelparkmeetings van weblog Open Haard vinden vanaf 2002
tot en met 2005 elk jaar plaats. Deze Vondelparkmeetings blijken een
goede graadmeter voor de staat van de Nederlandse blogosfeer te zijn. Na
2005 stijgt de commerciële interesse voor weblogs en lijkt het er op dat
de originele blogosfeer te groot is geworden. Het organiseren van een
weblogmeeting is nog altijd zo gedaan, maar het transformeert van een
ontmoetingsplaats om nieuwe bloggers te leren kennen in een borrel met
oude vrienden en bekenden. De groep bloggers die tussen pakweg 2000 en
2004 is gestart kent en ziet elkaar nog en de aanwas uit andere groepen
is marginaal.

Terug naar het bedrijfsleven en de media. Zij pakken het webloggen in
2005 op en gaan er mee aan de slag om het rendement van blogs, bloggers
en reaguurders te ontdekken en om het principe van digitale zeepkisten
te leggen naast de maatstaven van de traditionele journalistiek. We
komen nu echt op de Toppen van de Overdreven Verwachtingen. Zijn de
blogs de Third Place die Ray Oldenburg beschrijft naast het huis en
werk? Zijn weblogs de 18^e^ eeuwse Europese koffiehuizen waar politiek,
opinie en cultuur wordt besproken en gevormd?

Er ontstaan veel succesvolle weblogs die inderdaad een redelijk belegde
boterham kunnen verdienen met hun online publicaties. Door deze
ontwikkeling lijken de weblogs langzaam te verschuiven naar een format
wat we al kennen uit de kiosk. Weblogs worden meer en meer digitale
tijdschriften, gevormd door een redactie, met uitgangspunten,
publicatieschema's en verdienmodellen. Een aantal weblogs weet de eigen
merknaam succesvol door te trekken in nieuwe producten en diensten en er
zijn bloggers die door het schrijven een nieuwe passie ontdekken of deze
juist verder kunnen ontwikkelen. Het formaat van de weblogs wordt
langzaam overgenomen door kranten- en tijdschriften. Naast het
technische formaat, ook de conversationele concepten. Technische
ontwikkelingen maken het mogelijk om online met elkaar in conversatie te
gaan. Na wat eerste twijfel lijken kranten en andere traditionele
zend-media deze ommedraai te gaan maken. Er komt conversatie op gang.
Niet meer alleen op de weblogs zelf, maar op andere online kanalen.

In 2006 start Sargasso de Battle of The Blogs. Een jaarlijks terugkerend
overzicht van (een deel van) de Nederlandse blogosfeer. Grote en/of
interessante weblogs worden jaarlijks bekeken en op een groot schaakbord
beoordeeld op een schaal van Prima (groen blokje) naar Casualty of War
(zwart blokje). Daarnaast werd handmatig de kwaliteit van het blog
beoordeeld. Zit het blog in een identiteitscrisis of gaat het juist voor
het geld? Het slagveld op de site kan met een korreltje zout worden
genomen. Het zijn momentopnames, het geeft geen compleet overzicht en
kan subjectief zijn. Maar ondanks die tegenwerpingen geeft Sargasso toch
een uitstekend beeld van de blogosfeer in 2006. Al in een paar maanden
tijd zie je meer zwarte blokjes verschijnen op het schaakbord alsmede
het aantal copycats, blogs die schaamteloos content overnemen van andere
weblogs en zelf weinig eigen content maken. Na anderhalf jaar is van de
255 weblogs 25% niet meer actief en een groeiend aantal blogt met grote
tussenpozen. Wat is er gaande in de blogosfeer in Nederland? We zijn
duidelijk in het Dal van Teleurstelling terecht gekomen. Sargasso begint
hun Battle of the Blogs in 2006 met de opmerking dat de schaarste is
toegeslagen in de blogosfeer. Schaarste in aandacht, inspiratie,
diepgang en tekort aan onafhankelijkheid.

Veel bloggers geven het schrijven op als ze merken dat je niet in een
nacht horden bezoekers krijgt die allemaal inzichtelijke, opbouwende en
kritische commentaren achterlaten. Het blog blijft stilletjes staan,
maar wordt wel meegeteld in onderzoeken om de stelling te onderbouwen
dat "Bloggen Dood Is". Want kijk eens, al die arme weblogs die in de
hoek staan te verpieteren. Sargasso doet het met een korrel zout, maar
de New York Times verwijst in 2009 naar een onderzoek van Technorati:
Van de 133 miljoen blogs die zij doorzoeken waren er slechts 7,4 miljoen
geactualiseerd in de afgelopen 120 dagen. 95% van de blogs wordt voor
dood in de berm van de digitale snelweg achtergelaten.

Een veelgehoord punt van kritiek is dat 90% van de weblogs waardeloos
is. Vanaf het eerste moment dat internet een publieke dienst werd via de
providers, hebben we allemaal de mogelijkheid gehad om eigen homepages
te maken. De eerste homepages die we maakten zagen er vaak niet echt
aantrekkelijk uit. Blinkende lijnen, felle kleuren, ronddraaiende
envelopjes en het onvermijdelijke Under Contruction werkmannetje onder
aan de pagina. Om maar aan te geven dat deze pagina nooit echt af zou
zijn maar dat er altijd wel weer iets nieuws zou komen. Wanneer die
nieuwe pagina of die nieuwe tekst er zou zijn? Niemand die het wist.
Zelfs de maker zelf niet want een eigen homepage maken betekende dat je
met een HTML-editor aan de slag moest. Nu was en is HTML in beginsel
niet moeilijk te leren. Met wat rudimentaire code en de kennis om
bestanden van de ene op een andere computer te krijgen via FTP had je al
een eigen homepage. Velen startten enthousiast hun eigen homepage om er
na een aantal dagen, weken of maanden achter te komen dat het toch wel
iets meer werk was. Tel daarbij dat velen er achter kwamen dat ze niet
echt konden schrijven of ontwerpen en je ziet de vele verlaten Geocities
en Tripod pagina's al voorbijkomen. Fanpagina's, hobbysites en
familiepagina's, na een bepaalde periode hielden ze op te bestaan.

Veel kritikasters roepen dat het web een grote poel van onnodige en
verschrikkelijke content is. En ze hebben zeker een punt, je komt veel
troep en onzin tegen op het web. Maar de critici zien wel een belangrijk
punt over het hoofd, veel van die troep kwam ook via de traditionele
kanalen binnen. Het is een noodzakelijke stap in de evolutie van elk
medium. In print, op TV, radio en in de filmindustrie zijn enorm veel
flops en verschrikkelijke uitingen gemaakt die soms het daglicht niet
zagen. Om langzaam maar zeker te komen tot de volwassen media die het nu
zijn. Daarbij is er nog een belangrijk verschil. Experimenten in print
of andere media kunnen na een periode van uitgave weer verdwijnen van
het publieke beeld. De boeken die verschrikkelijk waren om te lezen
liggen bij het oud papier, de tijdschriften zijn versnipperd. De TV
programma's en radioshows zien en horen we niet meer en staan niet in de
programmering. En die Hollywood film die flopte? Die kun je misschien
nog op DVD krijgen, maar in de bioscoop hoef je hem niet te verwachten.
Als de eigenaar van een weblog of een homepage besluit om na een periode
te stoppen, blijft de content gewoon online staan. Deze is nog steeds te
vinden via Google of na een langere periode via de Wayback Machine van
Archive.org.

De komst van het web heeft publicaties weer democratischer gemaakt. Er
is geen redactie meer nodig, geen grote investeringen in een drukpers of
een TV studio. Iedereen kan met een internetverbinding en wat
creativiteit aan de slag om zijn verhaal te delen met de wereld. Met de
komst van de drukpers ging het volk zelf pamfletten maken, de komst van
radio zorgde voor een levendige 27MC-scene en het web maakt het simpel
om vanachter een PC je eigen platform te ontwikkelen.

De science fiction schrijver Theodore Sturgeon beargumenteerde dat alles
90% rotzooi is. Als je kijkt naar de argumenten om te claimen dat een
medium 90% rotzooi in zich heeft, dan kun je dat op elk medium
toepassen.[^2]

Weblogs zijn veelal liefdewerk van individuen. De media kan zeggen dat
er miljoenen weblogs zijn en dat er maar een aantal toe doen. Maar
volgens wiens criteria? Wie bepaalt welke weblogs er toe doen en welke
niet? Dat probleem hebben we altijd al gekend met de Dutch Bloggies en
dat zal voor elke generieke weblogverkiezing en -wedstrijd een probleem
blijven. Omdat het nu voor iedereen mogelijk is om zijn eigen hobby,
idee en gedachten online te zetten, kan het voor een selecte groep
interessant en dus relevant kan zijn. Dan doet het er dus wel toe. Je
kunt een weblog van een medisch tijdschrift volgen over de
ontwikkelingen in de gezondheidszorg, maar je kunt ook het persoonlijke
verhaal van een moeder lezen wiens kind in het ziekenhuis ligt omdat
haar been moet worden geamputeerd. Je kunt lezen over de nieuwe
technologische applicaties binnen sociale netwerken, maar ook een
groepsblog van een lagere school lezen om te zien hoe zij nieuwe media
effectief in zetten. De argumenten om een weblog rotzooi te vinden zijn
hoogst subjectief en dragen niet bij aan de discussie over de rol van
persoonlijke platformen in het totale medialandschap.

## Lifestreams

In 2008 verschijnen veel online publicaties, gevolgd door kranten en
tijdschriften, over het afscheid van de weblog ten faveure van de
lifestream en sociale netwerken. Hyves, Facebook en Twitter beginnen een
opmars in Nederland en dat gaat ten koste van de weblogs. Nederlanders
zijn nu massaal op het web te vinden en hun tijd en aandacht kunnen ze
maar één keer besteden. Het gedrag wat we als mensen in het ware leven
laten zien, copiëren we naar het web. We zoeken interactie en sociale
verbindingen. Het web startte als een plaats om informatie te
consumeren, met de komst van de weblogs konden we zelf informatie
produceren. De interactiemogelijkheden op het web worden steeds
geavanceerder en gebruikersvriendelijk voor de doorsnee
internetgebruiker. Zo ontstaat het sociale web. Op Twitter kunnen we
gedachtenflodders in 140 karakters delen met een web van
gelijkgestemden. Je kunt er vragen stellen, je mening geven, zelfs een
gesprek aangaan. Veel bloggers geven toe dat ze minder bloggen door de
komst van Twitter, Hyves en Facebook. Het aantal reacties op blogposts
neemt af en de conversatie verschuift zich naar andere netwerken. Dat is
logisch. Conversaties verschuiven altijd naar de plek die het meest
sociaal is. Ten tijde van de persoonlijke homepages en in de begindagen
van de weblogs waren dat de forums en emaillijsten. Later komen de
reactiemogelijkheden op weblogs zodat daar de conversatie ontstaat. Nu
kun je je reactie op Twitter of Facebook geven en dankzij technologische
ontwikkelingen kun je deze weer op je weblog publiceren. De weblogs en
sociale netwerken leven in een goede harmonie naast elkaar en staan
elkaar niet in de weg. Het is en-en in plaats van of-of. Tegelijkertijd
zie je de weblogs mee veranderen met de nieuwe ontwikkelingen. De
lifestream ontstaat. Een continue stroom (al dan niet gemodereerd) van
de bewegingen van een individu online. De geluisterde muziek, de
geuploade foto's, bekeken video's en berichten op microblogs verschijnen
als een geindividualiseerde rivier van nieuws op het scherm. Irrelevant
voor de een, fascinerend en inzichtelijk voor de ander en minstens voor
de schrijver zelf: Waar luisterde ik naar in een bepaalde periode? Welke
films waren in een bepaalde periode interessant?

Wat is het nut van die kleine stroompjes data die steeds verder
opzwellen tot een kolkende rivier van individuele updates? Zoals een
goede vriend van me vaker zegt: "Niet alles online hoeft altijd enig nut
te dienen." Zoals het niet in het dagelijks leven normaal is dat alles
maar altijd enig nut moet dienen, zo hoeft dat online ook niet. Voor een
selecte groep mensen in je netwerk kan de lifestream zeker wel
interessant zijn. Voor de familie die graag bijhoudt hoe het met een
geëmigreerd familielid gaat. Voor een projectgroep die op deze manier
automatisch bijhouden waar ze hoelang mee bezig zijn. Voor een groep
vrienden die niet altijd bij elkaar in de buurt zijn, maar via deze
brokjes informatie wel enigszins van elkaar leven op de hoogte blijven.
Lifestreams zijn de nieuwe weblogs, maar ze vervangen deze niet.

## Persoonlijke portalen

Weblogs zullen de komende jaren meer bewegen richting persoonlijke
portalen. Ik bedoel dan met name de weblogs die door individuen of
kleine groepen mensen worden gemaakt zonder daar een commercieel bij te
hebben. Het blogformaat als commercieel winstgevende melkkoe is prima en
heeft zich bewezen als het formaat om online iets te publiceren. Maar
lifestreams en blogs zullen een verregaande interactie krijgen in de
toekomst. Het weblog gaat opereren als het moederschip en de lifestreams
zullen als satellieten om dat moederschip heen zwermen. Je weblog is een
plaats waar al die stromen samenkomen en waar geïnteresseerden in die
stroompjes meer informatie over je kunnen vinden. Is dat in de
traditionele vorm van een weblog? Voor sommigen wel. Voor de
programmeurs en designers die het liefste een eigen maatwerk oplossing
maken om niet alleen hun eigen vaardigheden tentoon te spreiden en een
eigen portfolio zo kunnen promoten. ZZP-ers en andere
kennisprofessionals zullen de traditionele weblogstructuur nog een tijd
blijven gebruiken om vanuit de verschillende lifestreams te kunnen
refereren naar diepere inzichten en uitgebreide opinie op hun vakgebied
en kennisveld. Sociale netwerken als Hyves en Facebook worden voor veel
mensen het *de facto* web. Met 193 miljard pageviews in december 2009 is
Facebook groter dan Yahoo en Microsoft.[^3] Hyves heeft sinds haar
redesign eind 2009 op alle fronten een groei gezien. 6,7 miljard
pageviews in januari 2010, één op de zes pagina's die in Nederland wordt
bekeken op internet is een Hyves pagina.[^4]. Dat zijn immense getallen
en ze bewijzen dat sociale netwerken de nieuwe plaatsen naast weblogs
zijn om conversatie en interactie te hebben.

Zo zijn weblogs en sociale netwerken digitale thuishavens voor steeds
meer Nederlanders. Deze digitale thuishaven is noodzakelijk voor velen.
Want die digitale thuishaven is jouw plaats. Een vergelijking met de
analoge wereld kan op zijn plaats zijn. Stel je verhuist (voor het
internet nog bestond) naar een nieuwe stad aan de andere kant van het
land. Na de verhuizing is je huis eindelijk weer ingeruimd, alles staat
op zijn plek en je kunt weer over tot de orde van de dag. Je kent nog
niemand in de nieuwe stad, iets waar je graag verandering in brengt,
sociaal wezen dat je bent. Je besluit een feest te geven in je nieuwe
huis om te laten weten dat je nieuw in de stad bent en om kennis te
maken met de nieuwe buren en wie er verder nog op je feest komt. Want
omdat je nog niemand kent, kun je nog geen persoonlijke uitnodigingen
sturen. Je flyert wat in de stad en loopt willekeurige cafés en
horecagelegenheden binnen om iedereen maar uit te nodigen. Hoe meer
zielen hoe meer vreugd. Op de avond van het feest zit je huis bomvol met
mensen. De eerste die binnenkwamen stelden zich nog netjes voor maar
naarmate het drukker werd kon je niet meer zien wie er nog binnenliepen.
Erger nog, je bent continu bezig om omgevallen glazen op te ruimen,
mensen te wijzen op de rookplek buiten en vervelende gasten de deur te
wijzen. Aan het einde van de avond val je vermoeid op de bank en je
overziet het slagveld. Je netjes ingerichte kamer is een puinhoop
geworden, je koelkast is leeg, alle gasten zijn weg en eigenlijk heb je
nu nog met niemand echt kennisgemaakt. De volgende dag word je wakker
met een kater. Niet eens van de drank maar van het lege gevoel wat een
vol huis met onbekenden je kan geven.

Het kan ook anders. Na je verhuizing ga je niet direct rondbazuinen dat
je er bent, maar je gaat de stad verkennen. Je gaat op zoek naar de
plekken in die stad die jou als persoon aanspreken en waar je je op je
gemak voelt. Je komt daar wat vaker terug en je leert de vaste bezoekers
kennen. Het kan hier natuurlijk om een museum, sportvereniging, bos,
winkel of café gaan. Je raakt aan de praat met een aantal van de vaste
gasten en je leert wat van de omgeving om je heen. Met sommigen kun je
het goed vinden met anderen wat minder. Je vertelt zo nu en dan eens
waar je woont. Als men er om vraagt of als het in het gesprek past. Maar
kroegen, musea en andere openbare plaatsen sluiten op een bepaald
moment. De gesprekken zijn soms diepgaand, maar geregeld zijn het
oppervlakkige algemeenheden. Je zou met een aantal mensen wel wat verder
van gedachten willen wisselen. Wat is dan een betere plek dan je eigen
huis? Je vertrouwt je gesprekspartners, je wilt ze graag wat meer van
jouw wereld laten zien en je hebt zelf de controle over wat je wanneer
aan wie laat zien. Je nodigt een select gezelschap uit bij je thuis om
verder kennis te maken. Aan het einde van de avond merk je dat je echt
nieuwe mensen hebt leren kennen en dat je zelf wijzer bent geworden door
jouw ideeën en opinie te delen met anderen en te luisteren naar hun
antwoord.

Je digitale thuishaven kan dat zijn. Of het nu een eigen gebouwd weblog
is op een eigen domein, of je sluit je aan bij een weblognetwerk of je
gebruikt de weblogfunctionaliteit van Hyves. In die digitale thuishaven
kun je meer kwijt dan de 140 karakters in de virtuele buurtkroeg
Twitter. Je thuishaven is een plek voor reflectie, voor eigen inzichten
en verdieping in je gedachten. Dat is niet altijd voor iedereen
noodzakelijk of wenselijk, maar dat maakt het niet minder nuttig voor
anderen. Blogs zijn het start- en eindpunt van je lifestream. Het
startpunt omdat je je gedachten snel en frictieloos kunt delen met je
netwerk via Twitter of andere diensten. Het is een eindpunt omdat je de
conversaties op microblogs op een dieper niveau kunt voortzetten op je
blog. Lifestreams zijn een logisch verlengstuk van weblogs.

Weblogs hebben het web gedemocratiseerd. Ze zijn een instrument voor
politieke actiegroepen, voor culturele instellingen, scholen, bedrijven
en de overheden om een mening te delen en een conversatie aan te gaan
over die mening. De conversatie vindt plaats op gedecentraliseerde
plekken, maar de inhoud van de conversatie kan nog steeds relevant en
inzichtelijk zijn. Bloggers blijven het web vullen met nieuwe ideeën,
revolutionaire toekomstperspectieven en beschrijvingen van het
alledaagse. Letter voor letter, woord voor woord komen de gedachten op
het scherm en na een poosje schrijven en schaven is er het knikje van
tevredenheid. De knop Publish wordt ingedrukt en een nieuwe gedachte
komt het web op. Al die gedachten, al die commentaren op het dagelijkse
leven en al die artefacten in de vorm van links en reacties vormen samen
de geschiedenis van de toekomst. Een geschiedenis die misschien niet zo
gelikt en redactioneel correct is opgeschreven, maar wel een
geschiedenis die authentiek, uit het hart en meer waard is om bewaard te
blijven. Alles wat je er voor nodig hebt is een titel, een link en
tekst.

[^1]: http://en.wikipedia.org/wiki/Hype_cycle

[^2]: http://www.physics.emory.edu/\~weeks/misc/slaw.html

[^3]: http://www.theatlanticwire.com/opinions/view/opinion/3-Reasons-Facebook-Will-Usurp-Google-2394

[^4]: http://raymond.hyves.nl/blog/31094533/All_time_Hyves/cHxF/
