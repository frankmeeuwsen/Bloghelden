# Shocklogs in Nederland

*Nou hebben wij van GeenStijl regelmatig de intentie iemand dood te
slaan, maar in de praktijk hebben wij dit nog nooit ten uitvoer
gebracht.*

In 1999 start Michiel Frackers met een aantal oud-Planet medewerkers de
online contentprovider Bitmagic. Een speciaal ontworpen Bitmagic Player
haalt elke dag nieuwe afleveringen binnen met doorklik-verhalen, kleine
spelletjes en animaties. Michiel staat aan het roer van de onderneming,
samen met Francisco van Jole en Erwin van der Zande. Eén van de
animatoren die geregeld content levert voor Bitmagic is Hubert Roth, een
jonge Rotterdam die een paar jaar eerder al online furore maakte met het
online magazine Project A. Hubert blijft echter niet lang bij Bitmagic
en besluit al snel zijn eigen bedrijf te starten, Extratainment.com. Het
lijkt in alle opzichten sterk op Bitmagic maar er is een groot verschil,
bij Extratainment kun je direct online een filmpje bekijken. Je hoeft
niet eerst software te downloaden zoals bij Bitmagic. Op
extragratis.com, de website bij zijn bedrijf kun je elke dag online
animaties vinden van onder andere een poepend hondje en een levensgrote
letter F die elke dag nieuwe avonturen beleeft. Het verschil tussen
Bitmagic en Extratainment zat hem zeker in de stijl en de groep mensen
die ze aanspraken. Waar bij Bitmagic duidelijk de commercie aanwezig was
in de vorm van banners en advertorials ("een servicerubriek" zou
Francisco van Jole ze in een interview noemen[^1]) is bij de animaties
van Hubert het cultgehalte hoog, de passie voor het medium spat van het
scherm af. De filmpjes van Extratainment zijn populair onder de jonge
websurfers die net sites ontdekken en maken zoals The Fridge, What's up
en Blammo. Online magazines die net als de weblogs later de krochten van
het internet ontdekken en blootleggen en daarnaast eigen content maken.
What's Up is het geesteskind van onder andere Niels "Shoe" Meulman,
oud-gediende uit de graffiti wereld en de designer van het blad Wave
begin jaren '90. The Fridge wordt gemaakt door Joost "Icepick" van der
Hoeven. Hij presenteert wekelijks de coolste, meest vooruitstrevende en
wilde sites die op het web zijn te vinden. Blammo wordt door een groep
Amsterdammers gemaakt en bestaat uit puberale lol, aankondigingen en
recensies van de laatste hiphopfeesten en flauwe fotostrips die later in
het blad Reload zouden verschijnen.

Hubert Roth is ook actief met online magazines: "Eind 1996 heb ik met
Tom Mes en Paul Posse Project A opgestart. Project A richtte zich op
Aziatische cinema, mode, gadgets, muziek, architectuur en andere zaken
die het leven veraangenamen. In eerste instantie draaide Project A bij
de Digitale Stad, maar we kregen al vlot een sponsor, die een domeinnaam
en een server regelde. <http://www.projecta.net> was een feit. Die site
heeft lang bestaan, tot 2001 en was behoorlijk populair. Onder andere
door onze survivalguide voor het Rotterdams Filmfestival. "

In 1997 verschijnt op Project A een interview met Jeroen Bosch, toen net
begonnen met zijn weblog avant la lettre Het Dagelijks Nieuws:

***Volgens mij denken veel van onze lezers dat we goed betaalde
journalisten zijn in een experiment van een grote uitgever, terwijl het
toch echt in onze achterkamertjes ontstaat.**\
\'Die vertekening komt ook omdat er in die hele internet business met
geld gesmeten wordt. Soms zucht ik als ik hoor dat een simpele sportsite
voor 200 duizend gulden een jaar in de lucht wordt gehouden. Dat vind ik
nogal wat.*[^2]

Hubert en Jeroen blijven contact houden, als laatsgenoemde met Alt0169
begint. "Alt0169.com en tonie.net waren sites waar ik dagelijks kwam.
Dat was voor mij inderdaad reden om een weblog te beginnen. Maar
aangezien ik niet over het schrijftalent beschik om voor Alt1069 te
schrijven en geen journalistieke achtergrond heb zoals Tonie, besloot ik
om er een site van te maken waar ik met gestrekt been over andere sites
schreef.  Als het niet subtiel kan, dan maar hard. Dat bleek de juiste
snaar te zijn, want Retecool werd snel opgepikt door weblogs en online
media zoals de Daily Planet van Francisco van Jole."

Hubert schrijft in de begindagen van Retecool vooral over
graffiti-sites, hotrods en collega weblogs. Maar hij heeft snel door wat
werkt op het web. Dat was al bij zijn allereerste post over de Midnight
Star Huwelijksshow op 23 mei 2000

*::::::: midnight star huwelijksshows\
\[ 23-05-00 \] Midnight Star, voor al uw megahard zuigende
huwelijksshows, daarna wil je waarschijnlijk dood en als jij de bruid of
de bruidegom bent geweest die midnight star heeft ingehuurd, maken je
gasten jou waarschijnlijk af. Dit zuigt vet hard.* [^3]

Net als zijn collega's van Alt0169 pakt Hubert het zelfverzonnen
internettaaltje uit Rotterdam snel op. Alles is Mega. Of het is
megazuigend of megarulend. De overtreffende trap is het
megaopenhaardcore roelerende. Het rechtsreeks vertalen van Engelse
termen naar het Nederlands is een sport voor de bloggers. Mooie sites
trappen kont, goede muziek roeleert, maar de meeste sites die op
Retecool verschenen "zuigen hard". Opvallend is dat Retecool in de
beginjaren geen gebruik maakt van de dan al bestaande weblogsoftware als
Blogger of Greymatter, maar alles nog met de hand update. Op 1 april
2001 wordt de site vernieuwd, kan Hubert via een beheer de site updaten
en komt er een reactiemogelijkheid.

Als Alt0169 in augustus 2001 stopt betekent dat geenszins het einde van
de Rotterdamse invloed op het web. De fakkel wordt waardig overgenomen
door Retecool, die met zijn groeiende aanhang lezers steeds bekender
wordt binnen en buiten de weblogwereld van Nederland.

Hubert zou in 2005 op de ANMI Summerschool proberen te verklaren waar
die populariteit vandaan kwam. Op deze tweedaagse zomeravond-conferentie
in een zinderend heet WTC gebouw staat Hubert relaxed tussen de
ondernemers en de marketeers die zich constant op het hoofd krabben wat
ze aan moeten met die weblogs. Hubert legt uit dat weblogs net zo kunnen
opereren als TV programma's. Als je vaste elementen op een vast moment
publiceert, voed je de verwachtingen van je lezers en zullen ze vaker
terugkomen. Een andere succesfactor voor de eerste blogs die met name
Tonie, Sikkema en Alt0169 tot in de finesse beheerste: ***Post Early.
Post Often***. Waar veel blogs het met moeite voor elkaar krijgen om
elke dag een kort stukje te schrijven, hoe marginaal ook, lijken de
pioniers zonder moeite rond de klok te posten zodat er steeds verse
content op de site was te vinden. Niets is dodelijker voor je
bezoekersaantallen als weblogger dan een eerste pagina die dagen- soms
wekenlang onveranderd is. De bezoekers van de linkblogs komen vooral
voor de nieuwste en meest originele links naar andere plaatsen op het
web. Als schrijver van een blog is niets meer verslavender dan te zien
dat je door meer te posten meer bezoekers krijgt die soms wat reacties
achterlaten, maar zeker weer een keer terugkomen.

Deze beweging naar meer content vaker per dag zag je wereldwijd
ontstaan. Het is een vliegwieleffect wat zichzelf aanjoeg. De eerste
weblogs zijn de curators van het Internet. Ze weten de juiste plekken
het vinden voor originele verhalen, comics, filmpjes of spelletjes.
Ondertussen zien we meer mensen online komen die op zoek zijn naar leuke
plekken op het web. De weblogs beantwoorden aan die behoefte. Maar er
zijn twee factoren die er voor zorgen dat het een spiraal is die steeds
sneller gaat: Er komen steeds meer mensen online die leuke content
willen op het web en veel van die mensen zien de successen van weblogs
en willen dat zelf ook meemaken.

In 2001 -- 2002 komen steeds meer afgeleiden van weblogs als Retecool.
Blogs die meerdere malen per dag, niet gehinderd door enig journalistiek
besef linken naar de uithoeken van het web. Zoals Retecool het zelf
beschrijft: "We hebben altijd naar de uitersten gekeken, of intens
slecht, of geniaal goed. Er is al genoeg middelmaat." Een serie foto's
die Hubert doorlinkt van de Haagse blogger MrGreen zouden het moment
worden waarmee weblogs in één klap bekend worden in Nederland. Met dank
aan een 17-jarige scholier uit Harderwijk die wat onhandig is met
webcams.

Ammer, de jongen in kwestie, sluit op 17 juni 2001 zijn pasgekochte
webcam aan op zijn computer en zet de eerste beelden van de cam op zijn
homepage. Helaas voor hem had hij de homepage niet helemaal zelf
gemaakt, maar de complete layout geript (gestolen) van Charis, een
weblogster die net is begonnen met haar site en al enige bekendheid
geniet vanwege haar webcam op de site.

Bob den Otter, vriend van Charis, maakt melding van Ammer's diefstal op
zijn eigen weblog Mijnkopthee.nl[^4]. Een andere Haagse blogger, Mr
Green ziet het bericht bij Bob en gaat op de site van Ammer kijken.
Helaas voor Ammer was hij net op dat moment vergeten zijn webcam uit te
zetten. Hij ligt net op bed te vrijen met zijn eveneens 17-jarige
vriendin. Voor Mr. Green is de keuze snel gemaakt: "dan neem ik wat
screenshots natuurlijk"[^5]

Mr Green zet de beelden online waar Hubert ze vrijwel direct ziet en
doorplaatst op Retecool. De Webcamlessons zoals ze worden genoemd, gaan
als een lopend vuurtje over de weblogs in Nederland en het duurt niet
lang of de de reguliere media krijgt lucht van de zaak. Met name
Retecool is al bekend bij een aantal radio-DJ's en ineens wordt op Radio
538 de site van Retecool genoemd in combinatie met de foto's.
Volkskrant, Webwereld en andere media volgen al snel. Internationaal
haalde Retecool eveneens het nieuws met de "webcamlessons", onder andere
bij The Register[^6]. De bezoekers van de blogs gingen daarna gretig aan
de slag om privé informatie van Ammer en zijn vriendin te achterhalen en
te publiceren. Ondanks dat de gewraakte beelden al van de originele site
waren verwijderd, is het Internet meedogenloos. Overal verschijnen
kopieën van de foto's. Ineens wist Nederland wat een weblog was. Maar
webloggers wisten vanaf dat moment waar ze mee konden scoren.

Ondertussen had Mr Green de links en de website met foto's verwijderd en
zocht de vader van Ammer contact met zowel Mr Green als Retecool. Ammer
had intussen zijn eigen homepage al van het web gehaald. De vader
overweegt juridische stappen om de foto's van het internet verwijderd te
krijgen, maar hij beseft dat het kwaad al is geschied. Zowel Retecool
als Mr Green besluiten de links te verwijderen en het er bij te laten.
Maar binnen 12 uur zijn de beelden van de Ammercam over de oceaan gegaan
en weet Nederland wat weblogs zijn. Met dank aan Ammer.

Voor Hubert waren de webcamlessons een doorbraak met het bezoek aan zijn
blog maar een ander initiatief zou voor meer blijvend bezoek zorgen:
"Ammer heeft veel buitenlandse bezoekers gebracht, waar je uiteindelijk
niets aan hebt, want die blijven niet hangen. Maar het zorgde wel voor
een boost in bezoekersaantallen. Foto Fuck Vrijdag heeft op de langere
termijn gezorgd voor bezoekers en het gegeven dat er elke dag iets te
vinden is op Retecool."

De FotoFuckVrijdag (FFV) is een wekelijks terugkerend thema op Retecool.
Het concept is simpel: Een nieuwsbericht of ander actueel thema wordt
door Reet gekozen. Hierna mogen de bezoekers zich met
fotobewerkingssoftware of andere grafische pakketten zich uitleven op
het onderwerp en de foto. Op de speciale FotoFuck pagina kan iedereen
zijn beelden uploaden en kunnen bezoekers een "reeting"
achterlaten(stemmen). De beste fotofucks winnen eeuwige roem en wat
fraaie prijzen van sponsors.

De eerste FFV op Retecool vond plaats op 16 augustus 2002. De herkomst
van de FFV is echter van Lekkerbelangrijk.com. Jan van der Knaap,
blogger op LekkerBelangrijk.com: "Ik ben begonnen met \"fotofucken\" op
Something Awful en toen een van mijn creaties daar de frontpage haalde
(\"Breaking News\") hebben we het idee overgenomen. Aanvankelijk stond
Foto Fuck Vrijdag op zowel Lekkerbelangrijk.com als Retecool. Na het
verscheiden van de eerste is FFV op Retecool doorgegaan als \"Reet en
LB\'s Foto Fuck Vrijdag\"."[^7]

De FFV zorgde altijd wel voor een lach op de vrijdag en niets is heilig.
Saddam Hussein, Bassie en Adriaan, vuurwerkcampagnes, Victoria Beckham
of blogger Ramon Stoppelenburg, ze komen allemaal aan bod in de
Fotofuck. Veel van de inzendingen zijn grappig, soms schokkend, maar zo
nu en dan zorgden ze voor wat commotie. Eind 2002 zou Dick Bruna de site
gelasten om de FFV offline te halen. Vanwege het gebruik van Nijntje in
de editie van die week zijn de advocaten van Dick Bruna niet zo blij met
de aandacht en de manier waarop Nijntje wordt gebruikt in de creatieve
inzendingen van de bezoekers. De FFV van die week is offline gehaald.

In 2005 zorgt de juridische afdeling van Talpa er voor dat de FFV
nogmaals op zwart gaat nadat de zender onderwerp is in de wekelijkse
verkiezing. Zoals de juridische afdeling van de TV zender in een brief
stelt: "Met name de uitingen waarin wordt verwezen naar terrorisme,
pornografie, incest, homoseksualiteit en de holocaust kunnen wij niet
erg waarderen en zijn schadelijk voor Talpa." Alle inzendingen en
overige uitingen van de FFV moeten worden verwijderd van de website.
Retecool kiest eieren voor het geld en haalt de FFV van die week
offline. Niet veel later zou Talpa echter het concept van de FFV
overnemen voor de eigen zender, tot groot ongenoegen van Retecool en
haar bezoekers. De TV zender schrijft een wedstrijd uit waarbij iedereen
"iets verrassends kan doen met het Talpa logo" om een prijs van 10.000
euro te verdienen.[^8] Uiteraard is deze actie voer voor een nieuwe
fotofuck[^9] op Retecool en de originele editie van de Fotofuck wordt
weer online gezet. [^10]

Retecool was een duidelijk voorbeeld van een linkdump. Op deze weblog
zul je nooit een blogpost zien over de gebeurtenissen in het dagelijkse
leven zoals de lifeloggers wel beschreven. De schrijvers houden er wel
van om de lifeloggers zo nu en dan wat te pesten en uit te dagen, al dan
niet met de eigen bezoekers die worden opgeroepen om en masse de
reactiepanelen of het gastenboek van een lifelogger te bezoeken.
Retecool houdt een jarenlange haat-liefde verhouding met de
eerdergenoemde lifelogger Charis Rooda, een jonge webdesigner uit Den
Haag. In navolging van haar vrienden begint ze met een weblog. Ze woont
in hetzelfde studentenhuis als de linklogger Mark Heijblok
(heijblok.com) en is bevriend met Bob den Otter, de ontwikkelaar van
weblogsoftware Pivot en weblog Mijnkopthee.nl. Ze start haar weblog in
2000 en al snel komt er een webcam bij. De reden voor de webcam is niet
helemaal duidelijk: "Ik denk dat ik het gewoon eens ergens anders op een
site heb gezien en het leek me wel wat". Omdat de al wat bekendere
bloggers Bob en Mark naar haar gaan linken, valt Charis snel op in de
weblogcommunity.

Hubert: "Charis schreef vooral over zichzelf en gebruikte veelvuldig het
woord \"ik\" met vervolgens een foto van Charis er bij. Reden natuurlijk
om daar over te schrijven, want als je iets publiceert, moet je er
vervolgens geen probleem van maken dat mensen daar een mening over
hebben."

*10/31/2001 Entry: \"charis.nl\"\
Charis (a.k.a. \"Charik\") ikt: \"\... Ik ben\... Ik weet\... als ik\...
ik ben\... Ik leer\... Ik zit\... heb ik\... ik moet\... Ik ben\... Ik
kan\... ik ben\... zie ik\... Ik sport\... als ik\... Ik zie\... \". En
dat in twee postjes.*

*91 reacties.*

Op Retecool heeft de komst van de reactiepanelen er voor gezorgd dat er
een gemeenschap van bezoekers ontstaat. Veel reguliere bezoekers gaan op
de links van Reet en consorten reageren en helpen zo nu en dan mee met
het geven van extra informatie. De komst van reactiemogelijkheden zou
voor veel weblogs een zegen betekenen omdat het je publiek zichtbaar
maakt en het een discussieplatform kan zijn voor je eigen ideeen, de
links en verhalen die je online zet. Bij Retecool en later andere
shockblogs verworden de reaguurders tot een klein leger van tijdelijk
gelijkgestemden die met of namens de eigenaar van het weblog een
kruistocht begint tegen alles en iedereen waar naar wordt gelinkt. De
massale bezoeken van de reaguurders op de veelal kleine weblogs van
einzelgängers betekenden meer dan eens een server die onder het bezoek
bezwijkt en op zwart gaat of een tijdelijke crisis bij de schrijver van
het bezochte weblog. Het gastenboek, de reactiepanelen of een ander
interactiemiddel op het weblog zou in een mum van tijd worden bezoedeld
met alle vormen van commentaar. Variërend van snedige en spitse
opmerkingen tot valse beschuldigingen, dreigementen en de voor
Nederlandse termen onvermijdelijke Nekschoten.

*De term Nekschot komt van de shocklogger IJsqueen. Op haar eigen
weblogwoordenboek staat de definitie voor het woord als: "Afstraffing,
ontslag, op mogen sodemieteren. Wordt verkeerd begrepen en in discrediet
gebracht, tevergeefs. ©IJsqueen"*

Charis was bij Retecool vaak aan de beurt om door het slijk te worden
gehaald: "Tja, ik was met de webcam een heel makkelijk mikpunt toen.
Iemand als Luna (Maanisch.com) was veel stoerder en daar gingen ze toch
niet zo snel op af. Ik denk dat ik zo nou eenmaal ben. Aan de andere
kant, mijn blogpersonage was/is een prettig personage om je achter te
verstoppen omdat mensen heel weinig van je verwachten, en je zo
makkelijke verrast."

De vete tussen de twee lijkt tot een hoogtepunt te komen als één van de
bezoekers op het Retecool-forum een scan plaatst van naar eigen zeggen,
ondergoed van Charis. Gestolen tijdens een feestje in het studentenhuis
waar de anonieme forumbezoeker aanwezig is. De gemoederen lopen hoog op
bij Charis en haar bevriende bloggers, maar Retecool trekt zich nergens
iets van aan. Charis stopt tijdelijk met bloggen, ze heeft even helemaal
genoeg van de manier waarop de Nederlandse bloggers met elkaar om gaan.\
Na de Dutch Bloggies uitreiking van 2004 zitten Hubert en Charis rustig
met elkaar te praten op het terras in Den Haag, waaruit blijkt dat de
online vetes niet altijd even serieus moeten worden genomen. Zeker niet
als het tussen bloggers onderling is. Door de jaren heen zouden de
acties van een aantal weblogs wel steeds ludieker worden, maar met name
steeds vervelender voor de reguliere offline media.

Je zou een vergelijk kunnen maken met de opkomst van de TV. In de
beginjaren van de TV waren de programma's van een uitgesproken netheid
en terughoudendheid. Met weblogs was dat in retrospect in de begintijd
ook. Natuurlijk waren er voor Retecool al meer blogs aan het schrijven
onder een pseudoniem en werden andere sites en personen zo nu en dan
voor gek gezet. Maar Retecool was voor de weblogs wat in Nederland De
Fred Haché Show was op TV. Het TV programma uit de jaren '70 deed alles
wat voor die tijd nog niet eerder was vertoond. Een soort anti-show die
brak met alle wetten die toen op TV golden. Retecool is zeker na de
Webcamlessons een vergelijkbaar pad op gegaan. Met de Fotofuck Vrijdag
en de horizontale blogprogrammering die Hubert er op na hield (vaste
onderdelen op vaste dagen) was hij één van de eersten die webloggen naar
een hoger niveau bracht op een moment dat Nederland massaler online
kwam. Alt0169 en Tonie.net waren in 2000 de online newswatchers tijdens
de Vuurwerkramp in Enschede. Ze hielden nauwgezet bij wat er waar door
wie werd geschreven en linkte er onvermoeibaar naar op hun eigen blogs.
Retecool deed hetzelfde na de aanslag op de Twin Towers op 11 september
2001. Een aantal dagen vind je vrijwel niets anders dan links naar
nieuws overal op het web over deze wereldschokkende gebeurtenis. [^11]
Hubert: "Terwijl de meeste nieuwssites onbereikbaar waren, kreeg ik via
Retecool enorm veel informatie en nieuws updates toegestuurd, die ik
vervolgens online plaatste"

Hubert heeft door de jaren heen bewezen als geen ander te snappen hoe je
online entertainment succesvol kunt maken en distribueren. Op 1 januari
2002 is Hubert het even beu("Er zijn meer weblogs dan inwoners in
Nederland en dus stopt Reet er mee") maar in juni van hetzelfde jaar is
hij weer terug (\"just when I thought I was out, they pull me back
in!\")[^12]

Robert van Eijden (Oxysept) heeft in januari 2002 een interview met
zowel Retecool als Jan van der Knaap, de gestopte blogger van
LekkerBelangrijk.com

*Van der Knaap stelde onder het motto \'opkopen en sluiten\' op zijn
weblog voornamelijk de praktijken van in de marge rommelende
webdesignbedrijven aan de kaak. Veel effect heeft dat niet gehad, zegt
hij nu. \'Slechts een klein aantal van de onder handen genomen sites
werd gesloten.\' Toch hebben Retecool en LekkerBelangrijk niet voor
niets geleefd, denkt Roth. \'Weblogs hebben wellicht aangetoond dat je
geen sloten vol geld nodig hebt om iets leuks en actueels op het net te
brengen.\' Van der Knaap: \'We hebben gelachen, en daar ging het mij
om.\'*

Als Retecool in juni weer terug is, zal Jan onder het pseudoniem LB in
de gelederen van de site te vinden zijn. Samen met een andere schrijvers
zijn ze wederom de luis in de pels van vele online ondernemers, met name
de charlatans en de oplichters. De Braatolizer is één van de meest
succesvolle acties die we online hebben gehad in de strijd tegen
spammers.

Uit de Retewiki:" De Braatolizer was oorspronkelijk bedoeld om databases
van spammers te vervuilen met nep-klanten, die er niet uit te filteren
zijn, omdat de Braatolizer zichzelf niet herhaalt. De Braatolizer vult
bestelformulieren in duizelingwekkend tempo in. Voor iedere entry
verzint ie een nieuwe set NAW gegevens, uitgebreid met een greep uit de
schier-oneindige lijst scheldwoorden. Maar de victory is natuurlijk als
de server van de spammer rokend ten onder gaat.'[^13]

Hubert: "De strijd die Retecool tegen spammers heeft gevoerd is wat mij
betreft echt iets om trots op te zijn. Samen met stichting Spamvrij en
af en toe met GeenStijl hebben we uiteindelijk een aantal grote spammers
een behoorlijke klap toegediend met de Braatolizer. Zodra we eenmaal
wisten wie er achter de spamruns zat, lieten we samen met onze bezoekers
de Braatolizer er op los, die vervolgens het netwerk van de spammer in
kwestie plat legde. Later hebben we Akin Franks ontmaskerd (hoewel,
\"we\", het was meer een verjaardagskado van Spamvrij voor Retecool,
omdat we 4 jaar bestonden). Akin Franks stuurde nogal eens spamruns uit
naam van mij, wat uiteraard geweldige reacties opleverde. Een kleine
bloemlezing is nog steeds online te lezen."[^14]

In navolging van Retecool verschijnen snel meer weblogs die dezelfde
stijlvorm kiezen als Retecool. Die het op zijn beurt weer heeft geleend
van Alt0169. Schrijven onder pseudoniemen, dagelijks verse links naar
alle uithoeken van het web, maar vooral dagelijks snel verversende,
entertainende content.

***We hadden een server met glasvezelverbinding onder het bed van een
vriend liggen.***

Naam: Gert-Jan Lasterie

Weblog: <http://www.flabber.nl>

**Jullie zijn op 1 februari 2002 begonnen, wat was de aanleiding?**

Ik werkte destijds bij het internetbedrijf Digital Business Innovation
dat werd bemand door medestudenten. In mijn vrije tijd ben ik gaan
oefenen in het opzetten van een website en omdat ik in die tijd van veel
mensen mailtjes kreeg met \"Dit moet je zien!\" en \"Dit filmpjes is
hilarisch\" besloot ik om die te gaan publiceren om zo van dat soort
mailtjes af te komen. Zie daar de geboorte van een weblog. Retecool was
logischerwijs één van de inspiratiebronnen, ze waren destijds de
grootste weblog. Die ambitie had ik wel toen Flabber begon. De grootste
worden.

**Begonnen jullie direct als team of was jij eerst een tijdje solo
bezig?**

Ik ben in mijn eentje begonnen. Na plusminus een jaar lieten de eerste
vaste bezoekers zich regelmatig in de reactiepanelen zien. Ik had een
pagina waar de bezoekers leuke links konden achterlaten. Degene die de
link stuurde werd altijd bedankt in het bericht. Op een dag stond er
vijf keer \"Bedankt voor de tip Ruud!\" waarop bezoeker Paulo een
reactie achterliet of het niet handiger zou zijn als Ruud zélf zijn
artikelen kon plaatsen. Ik had er nooit bij stilgestaan om iemand anders
te laten bloggen, maar ik had mijn handen vol aan de technische zaken
naast het bloggen (en mijn studie Bedrijfswetenschappen) dus ik heb hem
rechten gegeven en Ruud ging aan de slag. Direct daarop liep mijn
mailbox vol met linksubmits van Paulo. Na een week vatte ik de hint en
vroeg hem bij het team te komen. Ruud is na een jaar vertrokken, Paulo
(Paul Opgenhaffen) is inmiddels mijn compagnon in Flabber. Daarna zijn
er nog vele mensen bijgekomen, van vrijwillige crewleden tot freelancers
en full-time collega\'s.

**Hoe waren die eerste maanden in de blogosfeer?**

We hadden in het begin nog geen vast omlijnd plan, we deden waar we zin
in hadden en dat zag je volgens mij ook. Het was vooral een tijd van
vrijheid blijheid. Doordat we ineens met z\'n drieën de redactie vormden
kregen we klachten dat er *teveel* content werd geplaatst; mensen hadden
het gevoel dat ze dingen misten doordat ze de tijd niet hadden om alles
te lezen. Iets als RSS bestond nog niet en een emailnieuwsbrief hadden
we nog niet. Dat is het moment geweest waarop we een publicatieschema
inrichtten, waar we ons vandaag de dag nog steeds aan houden.

We plaatsten - zoals het een goede weblogger betaamt - wat we zelf
boeiend vonden. Met een redactie die voor 100% bestaat uit mannen, lagen
de onderwerpen voor de hand: grappige video\'s die we van het internet
plukten (en als een van de weinigen zelf hosten, bij gebrek aan een
grote speler zoals YouTube), tot de meest bizarre links die we van voor
ons onleesbare Japanse sites haalden.

**Hoe heb je Flabber verder ontwikkeld in de beginperiode?**

Net zoals de weblog ontstond uit een experiment, bleef ik altijd bezig
met nieuwe onderdelen. Sommigen succesvol, sommigen minder. Het liep al
vrij snel storm, eigenlijk. Daar waren meerdere redenen voor, maar de
belangrijkste was denk ik het hosten van content. In onze begindagen was
het heel normaal dat als we naar een filmpje linkten, die binnen no-time
uit de lucht ging doordat die servers het niet aankonden. Onze bezoekers
hadden er zelfs een woord voor: flabberized. Alhoewel het een leuk
spelletje was om te gokken hoe lang een site het uit zou houden na een
link op Flabber was het natuurlijk erg vervelend, dus ik besloot zoveel
mogelijk van dat soort filmpjes zelf te hosten. We hadden een server met
glasvezelverbinding onder het bed van een vriend liggen. De server
heette trouwens Silenzio, omdat hij zo was gebouwd dat hij geen geluid
maakte omdat er anders niet boven kon worden geslapen. Op drukke
zomerdagen moest het bed permanent opengeklapt zijn omdat anders de
server oververhit raakte! Doordat wij vanaf dat moment altijd werkende
content hadden, werden we al snel vanuit alle plekken gelinkt. Dat is
het startpunt geweest van een enorme groei.

Die links kwamen (en komen) allemaal heel organisch. Ik heb nooit hoeven
spammen op andere sites, of hoeven bedelen om een linkje op een andere
grote site. Ik lette wel al heel snel op welke woorden ik gebruikte om
op die manier gevonden te worden in zoekmachines. Noem het een vorm van
SEO. Daarnaast zorgden voornamelijk de bezoekers zelf voor de
verspreiding en zorgde ik dat alle content items makkelijk te linken
waren, om vervolgens de nieuwe bezoekers op die pagina\'s zoveel
mogelijk door te laten klikken naar andere pagina\'s binnen Flabber.
Daar heb ik erg veel mee geëxperimenteerd: hoe zorg je dat nieuwe
bezoekers vaste bezoekers worden. Doordat we veel populaire content
hadden die op andere sites vrij snel verdwenen door het teveel aan
traffic hadden we al snel een troef in handen met het zelf hosten van
content die zorgde voor het virale effect.

Verder heb ik wat betreft het gelinkt worden door andere grote sites
altijd dezelfde methode toegepast: ik stuur eerst veel bezoekers naar
hun site en als ze dat waarderen, sturen ze vanzelf wel bezoekers terug.
Dat is natuurlijk wel de luxe van een groot bereik.

**Wat is voor Flabber het kantelpunt geweest naar één van de
bestbezochte blogs van Nederland?**

Een bepalend moment was mei 2003. De server onder het bed trok het
bezoek toen niet meer en we zorgden voor een overbelasting van het
universiteitsnetwerk. We moesten op zoek naar een alternatief en vonden
een sponsor voor de hosting. Niet lang daarna spraken we over het idee
dat er geld zou moeten worden verdiend met onze toen al grote
hoeveelheid bezoekers om de kosten te dekken. Doordat we een van de
eerste weblogs waren die het taboe op banners verbraken, werden we met
een scheef oog aangekeken door de groep die-hard bloggers van het eerste
uur. Daar zaten we niet zo mee, we wilden zoveel mogelijk leuke content
aan een zo groot mogelijk publiek laten zien en dat kostte geld en
vereiste dus een vorm van exploitatie.

**In 2004 werd er druk gespeculeerd over de waarde van Flabber**[^15]**,
hoe waren jullie daar mee bezig?**

Er werden na dat artikel op Marketingfacts zo ongeveer jaarlijks
verschillende lijsten gepubliceerd over de waardes van weblogs.
Webloggers houden vaak van statistieken en vooral lijstjes, wij ook.
Maar verder dan de relatieve positie op dat soort lijstjes ten opzichte
van onze concurrenten ging onze interesse niet. We vonden het wel heel
grappig dat die overzichten zo\'n invloed hadden in andere media. We
werden door de Nieuwe Revu geïnterviewd omdat we 14 miljoen dollar waard
zouden zijn. Volledige onzin maar het zorgde wel voor de nodige
publiciteit.

**In 2004 waren jullie duidelijk dominanter dan Geen Stijl en de andere
blogs in termen van bezoekersaantallen. Hoe is die situatie nu?**

Toen de jongens van GeenStijl net waren begonnen ontmoetten we elkaar
nog regelmatig. Het was eigenlijk de enige weblog waar we contact mee
hadden. Ze hadden en hebben duidelijk een ander profiel dan Flabber; dat
bijt elkaar niet. GeenStijl is ons na een paar jaar in
bezoekersaantallen voorbij gegroeid doordat zij met een duidelijker doel
begonnen en meer ervaring of gevoel hadden op het gebied van PR en
positionering. Wij zijn eigenlijk pas in 2006 gaan nadenken over wie we
zijn en waar we heen willen. We zijn ons sinds de zomer van 2008 gaan
richten op het produceren van eigen videocontent en dat is in 2009 goed
tot wasdom gekomen. In de laatste drie maanden van 2009 zijn we
verdubbeld in bereik en ontvangen we nu zo\'n 2 miljoen unieke bezoekers
per maand.

**Waarom blijft men jullie soms nog een shocklog noemen?**

Ik heb dat altijd zo vreemd gevonden. We zijn nooit een shockblog
geweest, sterker nog, ik denk dat we vrij braaf zijn. De media zoekt
altijd naar een label voor soorten weblogs, de term linkdump was voor
ons beter geweest. We waren een aggregator, de dagelijkse selectie van
het beste van het web, dat was waar onze bezoekers voor terugkwamen.
Maar die rol is gedeeltelijk wel uitgespeeld. Sinds de opkomst van
sociale media is die rol voor weblogs minder belangrijk; mensen halen
hun nieuws uit hun vriendenkring. Dat zagen we een paar jaar geleden,
eigenlijk sinds de opkomst van YouTube, al gebeuren. Daarom zijn we
begonnen met het produceren van eigen, unieke content. De mix van \"best
of web\" en eigen content werkt erg goed, maar we hebben een tijd nodig
gehad om onze draai daarin te vinden.

**Hebben jullie ooit problemen of gedoe gehad rondom een post op
Flabber?**

We hadden ooit een afbeelding van een Mora kroket gebruikt in een
Photoshop-beeld, begin 2003. Na een half jaar(!) kregen we een
aangetekende brief van Unilever waarin we werden gesommeerd de
afbeelding te verwijderen. Liep allemaal met een sisser af en gelukkig
weten veel bedrijven inmiddels hoe ze om moeten gaan met dit soort
zaken; vaak zorgt zo'n sommatie voor een enorme backfire.

**Wanneer is volgens jou het webloggen bekender geworden in Nederland?
In welk jaar of bij welke gebeurtenis(sen)?**

Weblogs zijn in Nederland bekend geworden doordat de traditionele media
interesse kreeg voor die sites die grote hoeveelheden bezoekers wisten
te trekken, daarnaast waren er opinieblogs die met nieuws kwamen die
niet eerst op de traditionele nieuwssites verschenen. Met de komst van
diensten als [web-log.nl](http://web-log.nl) werd het fenomeen nog
bekender.

In de beginperiode (2001-2003) kon je als weblog nog je plaats claimen.
Er waren nog weinig andere blogs en het internet was nog grotendeels
onontgonnen gebied. Blogs die er later bij kwamen moesten vaak
concurreren met blogs die al op hetzelfde gebied bezig waren en dan moet
je creatiever zijn om je te onderscheiden. Die creativiteit was niet
altijd aanwezig, waarna er vaak het bijltje bij werd neergegooid. Toch
komen er nog regelmatig pareltjes bij, ook nu nog.

**Hoe hou je het vol, wat houd je aan het bloggen?**

Er gebeurde in de begindagen zo veel dat ik geen tijd had om me af te
vragen hoe ik het volhield. Het was geen offer, de voldoening die het
bracht was meer dan genoeg om het vol te houden. Toen we merkten dat we
in een sleur terechtkwamen, was het simpelweg een kwestie van zoeken
naar, heel clichématig, een nieuwe uitdaging, een nieuw doel. Bij
Flabber hebben we die gevonden in het produceren van eigen content, met
name video\'s. Omdat we nog steeds in de linkdumpsectie elke dag het
beste van het web plaatsen, concurreren we als het ware met de hele
wereld. Dat maakt het des te interessanter om die uitdaging aan te gaan.
Gezien de reacties die we krijgen op onze eigen items, lijken we de
juiste snaar te hebben gevonden.

Naam: Dolledingo a.k.a. \@svetg

Weblog: <http://www.neukia.nl> (nu offline maar nog wel te zien op
http://www.meukia.nl)

In 2000 begon ik met mijn studie aan de Hanzehogeschool in Groningen,
die beschikte over razendsnel internet, waardoor ik met mijn laptopje al
snel langer op school bleef hangen. Het was toen de tijd van Napster,
maar vooral de tijd van het veel duistere warez-ftp-gebeuren. Gammele
servers van websites kraken om deze vervolgens vol te kunnen pompen met
de nieuwste films, software en mp3\'s. Voor mij en vele medestudenten
was de Hanzehogeschool een Walhalla wat dat betreft, de
systeembeheerders konden dat destijds nog niet controleren. De
domeinnaam Neukia had ik in oktober 2002 geregistreerd, Neukia was
destijds een veel gebruikte benaming voor Nokia, dus het leek me wel een
goed idee om daar een ringtones site van te maken. Dat is er nooit echt
van gekomen, de domeinnaam is nog wel even een portal geweest voor een
Nederlandse Warez community totdat ik in de zomer van 2003 met de eerste
weblogs in aanraking kwam. Vanuit Icequeen en Yakuzi.com kwam ik
erachter dat er een stuk meer weblogs bestonden. Het was blijkbaar enorm
eenvoudig om een weblog te beginnen en te onderhouden. Ik had op dat
moment de beschikking over de domeinnaam Neukia.nl en over een dedicated
server in Amerika en met behulp van Pivot bleek inderdaad een weblog
enorm makkelijk op te zetten. Ik verzamelde wat mensen om me heen en op
23 oktober 2003 schreef ik mijn eerste post.

De eerste layout van Neukia (zie http://www.meukia.nl) was niet om aan
te zien, maar ik vond het allemaal prima, ik was al tevreden met de 20
bezoekers per dag die we in de begindagen hadden. We hadden geen
concept, geen richtlijnen, geen redactie. Het weblog Neukia had voor de
schrijvers een speelplaats met onbeperkte vrijheden geschapen. Het was
een weblog vol bagger, alles kon, niks moest. De geboden variatie bleek
goed aan te slaan, en met behulp van diverse (via) linkjes van Jaggle en
Volkomenkut groeide het aantal bezoekers dagelijks.

Ik zie Neukia niet als voorloper van Geenstijl, Geenstijl heeft wel
lange tijd qua content synchroon gelopen met Neukia, zonder een bepaald
concept in hun achterhoofd gewoon bloggen, ze zijn zelfs nog een poos
offline geweest. We werden wel een shocklog zoals Retecool, Drijfzand,
Volkomenkut, Jaggle en Geenstijl.

We hebben drie flinke groeistuipen gehad in onze geschiedenis. De eerste
was de DDoS aanval op de website van Brein. Ik heb een simpele webpagina
in elkaar gezet waarop elke 5 seconden 16 keer de site van Brein werd
ingeladen. Webwereld[^16] spreekt over een doorgeefluik, in de praktijk
was ik zelf als persoon de aanstichter en had ik in principe Neukia
nooit in hoeven zetten om het te laten slagen, de HTML pagina
verspreidde zich razendsnel via de hogescholen door heel het land. Ik
heb het puur ingezet om Neukia wat meer bekendheid te geven, en dat is
aardig gelukt. Sinds die actie steeg ik naar de 2.000 bezoekers per dag.

In 2004 waren we de eerste Nederlandstalige site die de onthoofding van
de Amerikaanse soldaat Nick Berg liet zien. Vele weblogs namen het over,
maar namen direct afstand van de inhoud, dus verwezen door naar Neukia.
Volkomenkut werd in het RTL4 nieuws genoemd, maar verwees door naar ons.
Al met al hadden die dag meer dan 50.000 bezoekers. Honderden mensen die
Neukia verafschuwden, en sindsdien kon Neukia met recht een shocklog
genoemd worden, maar tegelijkertijd konden we duizenden nieuwe vaste
bezoekers verwelkomen, we stegen fors naar dagelijkse bezoekersaantallen
van rond de 12.000.

De Tonino zaak heeft ons echt op de kaart gezet. Op een zondagavond
ontvingen wij een mail van 1 van onze bezoekers met het verhaal dat hij
de Zonnet mail van Tonino had gekraakt. Hij heeft ons de screenshots
gestuurd en wij hebben het direct online geplaatst. Of de screenshots
echt waren of niet, wij vonden het leuk materiaal voor de weblog. In die
tijd was ik net begonnen met een stage bij de overheid, toen ik die
maandag erop mijn computer opstartte en mijn standaard rondje langs de
nieuwssites maakte zag ik al snel op teletekst 101 de kop "Neukia kraakt
mail Tonino" voorbij komen. Toen begon de hectiek. Elk nieuwsmedium
berichtte erover. De server kon deze massale toestroom niet aan en
raakte over de kook. We waren genoodzaakt om Neukia even offline te
gooien. De logger die het die zondag had geplaatst was die dag met zijn
vriendin aan het fietsen op de hei, dus heeft helemaal niks meegekregen
van de chaos. De journalisten die ons wisten te bereiken hebben we
allemaal voorzien van de reactie "geen commentaar", er zijn meerdere
briefjes door mijn brievenbus gegooid met de vraag van journalisten of
ik alsjeblieft contact wilde opnemen. Alleen het Dagblad van het Noorden
heeft wat weten los te peuteren. Op de radio werd er ondertussen hevig
gespeculeerd over de consequenties voor mij als eigenaar van Neukia.
Francisco van Jole vertelde op Radio 2 dat ik de volgende ochtend zeker
niet aan mijn eigen ontbijttafel zou ontbijten maar op het
politiebureau. Daarnaast vreesde ik erg voor mijn stageplek, mijn
stagebegeleider kon er erg om lachen, en zat mee te genieten met alles
wat er over Neukia gezegd werd. Inmiddels had advocaat Jurjen Pen
contact met ons opgezocht, hij wilde ons vrijblijvend adviseren. De
avond erna heb ik samen met een andere Neukia-logger in de
stationsrestauratie van CS Groningen gezeten en het advies van Jurjen
Pen ten harte genomen. Dit advies was vooral dat we ons eigenlijk totaal
geen zorgen hoefden te maken, de heer Tonino had teveel steken laten
vallen. Dit advies bleek achteraf te kloppen. Diezelfde week ben ik door
de KLPD als getuige gehoord, niet als verdachte, en daarmee was de kous
af. De speculaties wat betreft mijn verschrikkelijke straf waren vanaf
toen dan alleen nog maar lachwekkend.

We kregen dagelijks erg veel tips binnen met schunnige openbaringen en
andere akkefietjes die veel mensen kapot konden maken, maar ook unieke
content. Zo was Neukia bijvoorbeeld het eerste weblog wat de Housewitz
animatie plaatste (<http://nl.wikipedia.org/wiki/Housewitz>), getipt
door de maker zelf. Bijna een maand later plaatste Geenstijl de
animatie, en toen werd het pas hot news, terwijl het voor Neukia
begrippen alweer oud nieuws was. Het MDI verzocht Geenstijl om de
animatie te verwijderen. Wij hebben nooit wat van ze gehoord. Voor ons
hartstikke prima, dat is het voordeel van een relatief klein weblog.

Een favoriet onderdeel van Neukia was de Dolle Diss Dinsdag, de
bezoekers oproepen om massaal een chatbox te bezoeken. Dit waren vaak
zoveel bezoeker dat de chatbox eigenaren bij god niet wisten wat ze
moesten doen en resulteerde in of heel veel bans of een tijdelijk
offline gaan van de chatboxen. Voor ons teken om dan verder trekken naar
de volgende chatbox. En zo ging dat vaak een uurtje door. Dit
resulteerde in standaard klachten van de chatboxeigenaren richting mijn
webhost, die klachten stuurde hij door en we lachten daar samen
smakelijk om.

Neukia is eigenlijk altijd een klein irritant weblogje geweest. We
hadden gewoon schijt aan alles (dat kon toen nog). Vooral bij het
linkloggen was het destijds de kunst om als eerste de toffe filmpjes uit
Amerika te kunnen jatten. Was je te laat, dan werd er geheid in de
reacties geroepen dat je content jatte van weblog x, y of z. Het was
leuk, Neukia was een zooitje ongeregeld. Ik studeerde nog in die tijd en
dan is het prima uit te houden. Toen mijn leven wat meer structuur kreeg
was het lastiger vol te houden.

In de eindjaren van Neukia kwamen er veel meer weblogs bij die bagger
wilden plaatsen, webloggen was hip en de bewegingsruimte was al snel
verzadigd. Neukia onderscheidde zich destijds door zelf de filmpjes te
hosten, hierdoor werd onze URL heel snel verspreid. Ik heb de komst van
Youtube verafschuwd, opeens had iedereen de mogelijkheid om makkelijk
filmpjes te plaatsen. De interactie met je bezoek is leuk. Het grote
verschil tussen Neukia en de rest lag mijns inziens in de
aanpak/insteek. Geenstijl ging zichzelf pas echt serieus nemen toen
bleek dat er medewerkers van de Telegraaf achter zaten en ze met behulp
van scoops bezoekers aan zich wisten te binden en dit commercieel wisten
uit te buiten.

Maar dagelijks duizenden bezoekers schept onbewust de verplichting om
met enige regelmaat wat te plaatsen. Daarnaast merkte ik dat de rek er
wel uitwas, niet alleen persoonlijk maar ook weblogland was verzadigd.
Nederland is te klein voor de mega weblogs. Ik had er geen zin meer in,
het bagger weblog zijn was ik ontgroeid. Dus dan stop je ermee, het moet
wel leuk blijven.

Voor zover ik dat kan zien is weblogland niet echt verrijkt, wel fors
uitgebreid. Als je heden ten dage nog succesvol wil zijn moet je een
vakinhoudelijk weblog beginnen. Je praat dan niet meer over de duizenden
bezoekers van vroeger, maar je bindt wel een oprecht geïnteresseerde
groep mensen aan je weblog. Vakinhoudelijke weblogs zijn de enige
weblogs die ik nog echt volg.

Andere weblogs boeiden me niets. Ik had natuurlijk wel contact met
andere weblogs, maar dat was meer omdat we wat van elkaar moesten.

De andere groten in Nederland (Retecool, Flabber, VK Mag) zijn
natuurlijk weblogs waar de commercie van afdruipt. Ik kan me niet
voorstellen dat de opperhoofden van deze blogs nog net zo gelukkig
schrijven als zes jaar geleden. Een constante stroom bezoekers betekent
gewoon dat je een melkkoetje in je handen hebt. Als ik kijk wat ik in
die tijd verdiende met het plaatsen van zo\'n 4 advertorials per maand,
dat was een prima salaris voor iemand die alleen maar bagger aan het
verspreiden was. Dat bedrag wat ik maandelijks kreeg was voor mij geen
reden om Neukia online te houden en er nog meer tijd en energie in te
stoppen. De omstandigheden waren er gewoon niet meer om goed te kunnen
blijven webloggen, het is niet voor niets dat er in die tijd geen
weblogs van dergelijke grootte bijkwamen. De grote vissen van toen, zijn
nu nog steeds de groten.

Waar Flabber en Neukia vooral zijn geboren uit hobbyisme en met
voorbeelden als Retecool, er zijn shocklogs die vanuit een andere optiek
starten.

De blog Jaggle.nl begint in juni 2003 maar de originele oprichters
hadden eigenlijk andere plannen met de site. Sander Duivestein
(pseudoniem: Zwelgje): "De domeinnaam Jaggle had ik in 2000
geregistreerd omdat ik er samen met Marco Remmerde en Jurgen Ollande een
alternatief voor Startpagina.nl voor wilde maken. Die site was net
verkocht voor ettelijke miljoenen en wij dachten: Als zo'n site verkocht
kan worden, kunnen wij dat minstens beter doen!

Dezelfde avond bedenken Sander, Marco en Jurgen onder het genot van
pizza's wat functionaliteiten voor de startpagina, maken een eerste
versie en zetten hem klaar online. Maar de dagen erna roept het werk
weer en verliezen ze alledrie het plan uit het oog.

Sander: "Ik zag in 2003 dat blogs steeds populairder werden. Ik kende
Flabber al en ik bedacht dat ik hetzelfde kon doen. Ik installeerde
Pivot, ik pakte het oude logo van de startpagina die we hadden bedacht
en samen met Marco zijn we begonnen met de weblog Jaggle. De onderwerpen
waren toen al vrijwel hetzelfde: Humor, entertainment, mooie vrouwen en
zo nu en dan wat schokkends.

Al in de eerste maand van hun bestaan springt Jaggle letterlijk in het
oog als ze een eerste Flashmob in Amsterdam organiseren. Een flashmob is
dan nog een redelijk nieuw fenomeen. Via weblogs en fora worden mensen
opgeroepen om op een openbare plek samen te komen, een onverwachte actie
uit te voeren en direct weer uiteen te vallen als groep. Dit kan
variëren van het vereren van een namaakdinosaurus in een speelgoedwinkel
tot en met gelijktijdig een dans uit te voeren. Het laatste gebeurde in
de zomer van 2009 bij het overlijden van Michael Jackson, waarbij de
King of pop werd geëerd door een flashmob in het Amsterdamse Vondelpark.

Sander en Marco roepen de lezers van Jaggle op om naar de Dam in
Amsterdam te komen en daar op een afgesproken tijdstip te gaan kikkeren,
op handen en voeten over de Dam springen als een kikker. Sander: "Het
werd door de media enorm opgeblazen terwijl het eigenlijk een stupide
idee was. Op het moment dat de flashmob zou plaatsvinden was het bezoek
aan de site enorm. Ik zat op mijn werk en ik zag via de webcam die op de
Dam stond gericht een paar mensen kikkeren.[^17]" De flashmob was dan
misschien niet zo'n succes, maar het zette Jaggle wel direct op de
kaart. Sander had goed gekeken naar andere blogs want hij begreep dat
deze bezoekers wel eens terug konden komen en dan willen ze weer nieuwe
content. Post First. Post Often. De schrijvers op Jaggle gaan in een
sneltreinvaart aan de slag en posten de ene link naar de andere,
constant op zoek naar nieuwe primeurs die ze bekender en meer bezocht
zouden maken. De tweede groei in bezoek zou Jaggle krijgen van Paris
Hilton die haar sexuele escapades op een videotape heeft gezet die
uiteraard op het web beland. Jaggle is een van de eerste sites
wereldwijd die de video posten op het net en dat heeft gevolgen voor het
bezoek. De dagen die daarop volgen kan de server het bezoek maar net aan
en Jaggle wordt in de reguliere media genoemd als bron van de videotape.

Het is niet alleen sex en flauwe grappen waarmee Jaggle scoort. Ze tonen
eveneens aan dat je door het invullen van een creditcardnummer in
Google, je op ranges kunt zoeken van creditcards en zo online spullen
kunt bestellen. Het zorgt wederom voor een nieuwsmomentje bij de dan nog
jonge weblog.

Jaggle heeft daarna nog twee enorme klappers die enerzijds zorgen voor
landelijke media aandacht, maar anderzijds laten zien dat de sfeer in de
blogosfeer en daarbuiten aan het verharden is.

Sander: "Ik krijg op een avond een aantal foto's doorgestuurd vanaf een
Braziliaans Yahoo account. Dat was een maand voor de Playboy met Bridget
Maasland uit zou komen. De foto's die ik kreeg waren duidelijk uit deze
Playboy sessie. We hebben toen één foto online gezet maar Playboy
ontkende dat het Bridget Maasland was. Toen hebben we een tweede foto
online gezet en werden de advocaten van Playboy wakker. Want het is
natuurlijk wel vaker gebeurd dat foto's lekken van Playboy, maar niet al
een aantal weken voor het nummer in de winkel ligt. Dat was nu dus wel
het geval. Die advocaten zat aardig bij ons te pushen om er mee te
stoppen, maar dat zagen we niet zo zitten. Na overleg besloten we om een
actie te beginnen waarbij we de foto's zouden weggeven via email. Dat
mag namelijk gewoon. Vanaf het moment dat we de actie op de site zetten
was het hek van de dam. We kregen zo'n 100 mails per minuut, onder
andere van Adam Curry en Charles Groenehuizen die om de foto's vroegen.
Playboy kneep hem behoorlijk omdat ze wel doorhadden dat wat we deden
strikt niet verboden is. Zolang we de foto's niet op het web publiceren
hadden ze geen poot om op te staan.

Maar de grootste grap was eigenlijk dat we nooit de complete fotosessie
in ons bezit hebben gehad. De twee foto's die we hadden gepubliceerd,
dat waren de enige foto's die ik had gekregen via die Braziliaanse
email. Het was eigenlijk één grote grap. We hebben toen wel publiek
bekend gemaakt dat we de foto's niet zouden weggeven, ook niet via
email. We hebben toen voor elke mail die binnen was gekomen, 19.152 om
precies te zijn, 10 eurocent doneren aan Dutchpuppy, het goede doel van
Bridget Maasland. Dat was voor ons weer een leuk momentje, eigenlijk
gratis reclame. "

Wat Sander en consorten doen is een kenmerkende actie voor de
shockblogs. Ze zien de kans schoon om een rel te veroorzaken, een
primeur te hebben om de reguliere media af te troeven en ze laten geen
middel onbenut om te kijken hoe ver ze kunnen gaan. Met name de Playboy
fotoshoots zijn gewild materiaal voor de vele bloggers om zeker te zijn
van een gestage stroom bezoekers die ze daarna, in fraaie
marketingtermen, weten te converteren naar vaste bezoekers door
onophoudelijk te blijven posten en controverse te veroorzaken.

Jaggle had succes met de onthulling van twee publieke figuren, Paris
Hilton en Bridget Maasland. Maar het gaat één keer bijna mis. Heel erg
mis. Zonder dat er bekende Nederlanders aan te pas komen. Juist de
Gewone Nederlander laat zich niet meer zomaar in de ziek nemen door
weblogs.

Een ander shocklog, Zeikerdje.com, had een filmpje online gezet van een
een meisje dat op de kamer van een Marokkaanse jongen komt. Hij gaat met
het meisje naar bed terwijl een verborgen webcam op de kamer alles op
film zet. Als hij klaar is komen zijn vrienden ineens tevoorschijn met
wie hij het meisje compleet vernedert en verrot scheld. Dat filmpje
wordt door veel weblogs overgenomen, inclusief Jaggle. Bij het filmpje
komt het leger van de reaguurders weer in actie en al heel snel worden
de adresgegevens van die jongen achterhaald en online gezet. Voor de
auteurs op Jaggle is dat niet eens zo'n probleem: "Hij wordt aan de
digitale schandpaal genageld, maar dat vond ik voor hem niet zo'n
probleem." Maar toen de adresgegevens van het meisje online werden gezet
ging het heel snel heel erg mis. Sander: "Ze was al slachtoffer en dat
gebeurde toen weer. We werden flink bedreigd door die jongen die de
video had gemaakt en door de vader van dat meisje. Bij Zeikerdje.com
werd een fles door de ruiten gegooid, op onze voicemail stonden
doodsbedreigingen. We hebben nog contact gehad met de vader van dat
meisje en heel snel alles er af gehaald en geen aandacht meer aan
besteed". Na het incident met die webcam doen we niets meer met
privégegevens en --gebeurtenissen van "gewone Nederlanders".

Jaggle en Flabber zijn voorbeelden van de tweede golf van weblogs die we
in Nederland zagen. De eerste golf begon in 1999 met de pioniers zoals
Alt0169, Sikkema en Tonie. Zij baanden de weg voor de lezers die
allemaal net online kwamen, het internet ontdekten en probeerden uit te
vinden wat er nu allemaal mogelijk was met dat medium. Er gebeurde veel
in de eerste jaren maar de pioniers waren vooral aan het uitzoeken wat
nu exact de rol van weblogs was op het web. Weblogsoftware was nog
relatief nieuw en je kon alleen zien of je favoriete weblog iets nieuws
had gepost door hem werkelijk te bezoeken. Tevens kenden deze eerste
groep elkaar nog niet en was het web nog een wonderlijke plek waar je
steeds vol enthousiasme ging kijken wat er nu weer nieuw was. Als er een
nieuw weblog werd ontdekt, dan werd dat breed uitgemeten op je eigen
weblog. Het netwerkeffect was bij de eerste weblogs al aanwezig maar
moest nog worden ontdekt.

De tweede golf die Retecool inluidde en waar Flabber, Jaggle en Neukia
onderdeel van waren, hield zich al minder bezig met de techniek van
weblogs, met de rol van weblogs in het medialandschap. Voor hen is het
format van de weblog de ultieme manier om snel en eenvoudig berichten
online te zetten. Sander: "Retecool en VKMag waren meer aan het
experimenteren met content en het zoeken van de grenzen, wij keken daar
goed naar en plukten daar de vruchten van".

Dat weblogs door de shocklogs als Retecool, VKMag en Jaggle werden
gepopulariseerd was niet onopgemerkt gebleven bij de printmedia en de
krantenredacties. Het aantal artikelen wat in de periode 2002 -- 2004
wordt geschreven over weblogs en met name shocklogs is bijna het dubbele
van de periode 2000 -- 2002. Natuurlijk is dat niet alleen te danken aan
de acties van de genoemde blogs. Veel van de artikelen worden geschreven
door journalisten die hun sporen al hebben verdiend op eigen blogs of de
online equivalenten van de printpublicatie. De shockbloggers begrijpen
echter beter dan de eerdere groep de kracht van de media en ze zien maar
al te goed dat ze elkaar nodig hebben. Als de kranten veelvuldig
schrijven over de shockbloggers, is dat goed voor het bezoek aan de
site. Die bezoekers zijn interessant voor adverteerders op de site. Iets
wat tot 2003 *not done* was in de Nederlandse blogosfeer, maar als
Flabber in juli 2004 als eerste banners plaatst op het blog volgt de
rest al snel. De extra inkomsten voor de bloggers kan voor sommigen
betekenen dat ze het schrijven niet meer naast een betaalde baan hoeven
te doen, maar kunnen leven van hun weblog. Zowel Flabber als VKMag
hebben al snel een betaalde redactie en ze kunnen uitbreiden met extra
publicatiemogelijkheden. Ze gaan beiden eigen videoshows maken, unieke
content die ze op een eigen server publiceren. Daarmee zijn ze als
weblog weer een bron geworden voor andere weblogs. Waar ze in de
beginjaren zelf linkten naar video's elders op het web, hebben ze nu
zelf deze plek in het weblog ecosysteem. Andere blogs gaan linken naar
de video's wat uiteraard weer nieuwe advertentiemodellen mogelijk maakt.
Voor de schrijvers op Jaggle blijft het echter een hobby: "We hebben
vrijwel allemaal een vrouw en kinderen, dus je moet zeker weten dat er
brood op de plank komt. We hebben een paar keer de kans gehad om die
stap te zetten en verder te commercialiseren maar hebben dat
uiteindelijk niet gedaan. Voor ons moet het een hobby blijven"

*GeenStijl is behalve een weblog natuurlijk ook een gevoel, een illusie:
we doen ons graag voor alsof we in roze Hummers rijden en met lekkere
vrouwen op mooie stranden liggen.*[^18]

In april 2003 start een nieuwe weblog. Schijnbaar weer een zolderkamer
product met veel links en entertainment. De knalroze vormgeving valt op.
Maar wat nog meer opvalt is de schrijfstijl en de ongenadigde hardheid
van de posts. GeenStijl is geboren.

Dominique Weesie werkt nog bij de Telegraaf, samen met Romke Spierdijk.
Weesie heeft de naam GeenStijl bedacht maar heeft nog geen idee wat hij
er mee moet doen. Als hij samen met Spierdijk gaat brainstormen zien ze
sites als Retecool.com en Volkomenkut.com (later VKMag). Spierdijk: \'We
hadden het idee dat het beter kon. Ze hadden best leuke dingen, maar
slecht opgeschreven en slecht gemarket. En zo zijn we begonnen. We
hadden elkaar dag en nacht aan de telefoon. Dominique vond het toen
vooral leuk om te schrijven. Hij wilde gewoon gave stukjes
tikken.\'[^19]

Waar Retecool met een gestrekt been de blogosfeer intrapt, laat
GeenStijl een nucleaire bom vallen. Ze zeiken alles en iedereen af en ze
kennen geen medelijden, met niemand. Ze nemen net als hun voorgangers in
de shocklogs een pseudoniem aan en weten deze lange tijd vol te houden.
Dominique Weesie noemt zich Fleischbaum, Romke Spierdijk is Rombo. Al
snel wordt een derde auteur er bij gehaald in de persoon van Ambroos
Wiegers, alias Prof. Hoxha. Ambroos heeft een verleden bij Planet
Multimedia, onderdeel van Planet Internet waar Tonie, Lars en andere
bloggers vandaan kwamen. Tonie herinnert zich nog dat Ambroos vaak op
sites als Retecool zat te kijken en zich afvroeg waarom sites met zulke
content zoveel bezoekers kregen. De drie beginnen aan GeenStijl en
gebruiken daarbij hun journalistieke achtergrond. De schrijfstijl, de
toon, het venijn, het is duidelijk geen werk van amateurs. Maar het zou
nog even duren voor Nederland achter de ware identiteit van deze online
relschoppers kwam.

Het doel van GeenStijl is om in Nederland de genadeloze benadering van
de Britse tabloids te introduceren: afrekenen, man en paard noemen en
campagnes voeren. In interviews refereren de makers vaak aan de Britse
tabloids, die niet bang zijn om stelling te nemen, een kant te kiezen en
zo nu en dan een flinke knauw uit te delen naar de media. Als de
reguliere media zich vasthoudt aan het noemen van de initialen van een
dader, dan zal GeenStijl de eerste zijn om de volledige naam van de
crimineel of verdachte online te zetten. Bevolkingsgroepen worden in de
artikelen genoemd en alle politieke partijen krijgen er van langs. De
politieke partijen waar de makers zelf een voorkeur voor hebben worden
niet gespaard in de online tirades van zowel de redactie als de
reaguurders. GeenStijl wordt veelal als een rechts-populistische
publicatie weggezet maar dat wuiven de makers weg. Ze sparen niemand, de
VVD of Geert Wilders krijgt het onderste uit de kan op het moment dat ze
hun kans schoon zien. Even zo goed als de SP. Al kan Jan Marijnissen wel
de goedkeuring van Weesie wegdragen volgens oud-columnist Bert Brussen:
"Een beetje een anarchist, een selfmade man met duidelijke
standpunten"[^20]

Als er één element van de blogosfeer is wat GeenStijl goed heeft
begrepen, dan is het de macht van de grote getallen. GeenStijl slaat een
andere toon aan dan de overige online publicaties, weblogs en kranten en
dat raakt een snaar bij een groot deel van de internetbezoekers. En
masse komen ze op de scherpe stukken af en ze laten, grotendeels
anoniem, hun eigen ongezouten mening achter. Niet eerder werd het
duidelijk wat er leefde bij de gemiddelde Nederlander dan in de reacties
van GeenStijl. Wellicht dat hier de theorie van tekenaar John Gabriels
van toepassing. In zijn Greater Internet Fuckwad Theory[^21]
introduceert hij de volgende formule:

Normaal Persoon + Anonimiteit + Publiek = Complete Debiel

Er lijkt een omgekeerde relatie te zijn tussen de hoeveelheid
anonimiteit in een online publicatie en de kwaliteit van de discussie op
die plaats. De blogosfeer was en is een plaats waar je je redelijk
anoniem in kunt bewegen, wat zeker zijn voordelen heeft. Maar als je
deze anonimiteit te ver doorvoert gaat bovenstaande theorie van Gabriels
in werking treden. Op GeenStijl lijkt deze theorie een praktische
invulling te krijgen. De scheldkanonnades, doodsbedreigingen en ronduit
racistische opmerkingen die in de reactiepanelen verschijnen hebben
veelal de overhand op de discussies die er plaatsvinden.

Maar de manier van reageren is niet nieuw. Anoniem reageren, je
ongezouten mening geven en daar mee wegkomen is een exponent van het
internet sinds de begindagen. Op de ouderwetse nieuwsgroepen was en is
het mogelijk om als anonieme reaguurder je mening te geven. Maar de
eerste bloggers waren niet vies van een fraai staaltje polemiek zo nu en
dan. Op het moment dat het mogelijk wordt om anoniem een reactie te
geven zul je onherroepelijk negatieve en schreeuwerige reacties krijgen.

Hebben Nederlanders dan zo'n behoefte om anoniem hun gal te spuien over
buitenlanders, homo's, milieuactivisten en de overheid? Waarschijnlijk
wel. Met name de genuanceerde artikelen die op weblogs verschijnen
lijken weinig tot geen reacties te geven. Pas als het echt radicaal
wordt krijg je de reacties. GeenStijl heeft heel goed begrepen dat de
burger kan terugpraten op het internet. De makers van de site komen uit
de online cultuur en zij begrepen en begrijpen het medium. De andere
media begrijpen dat niet. Die snappen niet dat het internet een medium
is waar in beginsel iedereen gelijk is en je nu zonder dure drukpers en
journalisten je mening online kunt zetten. GeenStijl heeft dat tot in de
finesse begrepen. Andere media hebben niets anders geleerd dan het
zenden van informatie vanuit het perspectief dat ze weten wat goed en
dat zij de waarheid in pacht hebben.

De meningen over GeenStijl verdelen de blogosfeer. Het leeuwendeel van
de bloggers in Nederland zien liever de kleine, gezellige community die
er al jaren was en waarin het goed gedijen was. Met de komst van
GeenStijl is duidelijk dat weblogs de kinderfase voorbij zijn en de
pubertijd in gaan. Niet iedereen is er even van gediend en met name
rondom de jaarlijkse Dutch Bloggies is het de eerste jaren raak met
GeenStijl. Met hun enorme aanhang weten ze de publieksverkiezingen jaar
op jaar te manipuleren waardoor ze met vrijwel alle prijzen er vandoor
gaan.

Al in de eerste maanden hebben Weesie en Spierdijk een eerste
publicitaire succes met het "kraken" van de Airmiles kaart van radio DJ
Patrick Kicken. Weesie: "Dan zie je opeens hoeveel aandacht zoiets
krijgt en hoe het balletje gaat rollen. Als je anders probeert te doen
dan wat er nu gebeurt in de media, dan kun je de media halen"

Patrick Kicken is een radio DJ bij de TROS die in 2003 net een eigen
weblog heeft. In zijn radioprogramma refereert hij geregeld aan zijn
weblog en dagelijks zijn er wat beslommeringen van Patrick te vinden. Op
4 juni 2003, als Patrick bijna een jaar blogt, zet hij een kassabon op
zijn weblog waar zijn Airmilesnummer op staat. Onder de scan schrijft
Patrick: "Er is een reden dat ik dit hier neer zet. Alleen ben ik die
even kwijt. Owja, ik vroeg me af of je met iemands airmiles nr het privé
adres van diegene kunt achterhalen." Maar hij vraagt zich af hoe het
toch kan dat je voor de 63 euro waarmee je vroeger een volle kar
boodschappen had nu nog maar anderhalve tas met magnetronmaaltijden. De
eerste reacties op de blogpost gaan vooral daar op in. Patrick wordt
verweten dat het zijn eigen schuld is, moet hij maar niet van die luxe
producten kopen. De prijs van meloenen en magnetron frites wordt
besproken en Patrick krijgt tips over de Lidl en de Dirk van den Broek.
Na zo'n 20 reacties verstomt de discussie en is Patrick weer vrolijk
over andere onderwerpen aan het schrijven. Tot 16 juni op GeenStijl de
post verschijnt met de titel: Kicken Gekraakt.[^22] De redactie van
GeenStijl had de post gezien en ging de uitdaging graag aan met Kicken.
Met het Airmilesnummer van de kassabon, de geboortedatum van de
diskjockey en de optie "wachtwoord vergeten" kon je in een oogwenk
toegang krijgen tot de gegevens van de Airmiles pas. Zo konden de
redacteuren de gegevens van Kicken wijzigen of de gespaarde Airmiles
uitgeven. Uiteindelijk doen ze dat niet, ze mailen de DJ zijn nieuwe
wachtwoord en gaan weer over tot de orde van de dag. Patrick Kicken
neemt het sportief op en schrijft er weer over op zijn weblog. Het lijkt
een futiele actie, maar hij laat zien hoe de mannen van GeenStijl
doorhadden hoe je journalistieke principes online kunt gebruiken en er
een eigen draai aan kunt geven. GeenStijl had de Airmileskaart al in het
weekend gekraakt. Ze hebben echter gewacht met het publiceren tot
maandag omdat zo'n bericht in het weekend nauwelijks opvalt. Tevens
zorgen ze er voor dat het nieuws op Nu.nl komt, op dat moment één van de
grootste online nieuwssites van Nederland. Het artikel op GeenStijl is
meer dan bluf, want ze laten met grote screenshots zien dat ze het
daadwerkelijk voor elkaar hebben om de Airmiles pas te kraken. Ze zijn
er niet op uit om Patrick Kicken een loer te draaien, maar ze laten wel
op subtiele wijze zien hoe het met de beveiliging van sommige websites
is gesteld. De beveiliging van persoonlijke gegevens online,
privacy-issues en digitale burgerrechten zijn een onderwerp van
discussie sinds de start van het particuliere internet, wat zo nu en dan
weer aangezwengeld wordt met acties zoals deze. Het verschil is nu
echter dat de manier waarop het nieuws zich kan verspreiden vele malen
sneller gaat dan voorheen. Bij beveiligingslekken in computers en
webapplicaties is het een ongeschreven regel om bij de ontdekking van
een lek eerst contact op te nemen met de maker van de applicatie. Zij
krijgen dan de kans om het gat te dichten voor er een publicatie is
waardoor vaak anderen de truuk gaan proberen. Waar traditionele
journalisten wellicht eerst contact hadden opgenomen met Airmiles om het
beveiligingsgat te melden, gaat GeenStijl er vol in en publiceren de
fout voordat Airmiles de kans heeft om hem te herstellen. Patrick Kicken
legde de bal voor het doel met zijn opmerking over de pas en GeenStijl
trapt hem hard in de kruising.

In het eerste jaar van GeenStijl komen er meer van deze acties waarbij
onder andere de site van de AEL, de Arabisch-Europese Liga wordt gehackt
en ze de stemfraude bij het Nationaal Songfestival onder de aandacht
brengen. De Tros ontkent alle aantijgingen maar er verschijnen op de
weblog anonieme beschuldigingen van betrokken partijen en
entertainmentadviseurs die pijnlijk duidelijk maken dat er wel degelijk
wordt gefraudeerd. Deze fraude komt slechts een maand nadat GeenStijl
duidelijk maakt dat de stichting Stivoro het niet al te nauw neemt met
de cijfers.

De stichting Stivoro streeft het stoppen van roken na. Ze ontvangen
hiervoor jaarlijks subsidie van de overheid en kunnen met deze gelden
onder andere grootschalige campagnes en websites opzetten. Voor Stivoro
is het einde van het jaar altijd een interessante periode om aanwezig te
zijn in de media omdat rond 1 januari veel Nederlanders het voornemen
maken om te stoppen met roken. Stivoro heeft rond de jaarwisseling van
2003 -- 2004 een website online gezet ter ondersteuning van de campagne
"Nederland start met stoppen". Op de site kunnen Nederlanders hun goede
voornemen kracht bijzetten door zich hier op te geven dat ze stoppen met
roken. Vanuit de gedachte dat gezamenlijk stoppen wellicht makkelijker
is, wil Stivoro zoveel mogelijk Nederlanders aanzetten om te stoppen met
roken. Begin 2004 stuurt Stivoro persberichten uit waarin ze vol trots
melden dat er 950.000 Nederlanders zijn gestopt met roken. Een fors
aantal dat vraagtekens zet bij GeenStijl. De redactie gaan op onderzoek
uit en komen al snel tot hele andere conclusies. Zo zijn de statistieken
van de website openbaar, iets wat in die tijd nog vrij normaal is.
Statistische pakketten voor websites zijn net in opkomst en nog vrij
prijzig. Diverse online aanbieders als Nedstat en Hotstat bieden dan
redelijk rudimentaire versies aan van analyse-instrumenten waarmee
unieke bezoekers, aantallen bezochte pagina's en duur van het bezoek
zijn te meten. GeenStijl ontdekt de statistieken van de site en
publiceert op 2 januari 2004[^23] de eerste getallen. In het artikel
plaatsen ze screenshots van de statistieken waar is te zien dat in
oktober en november een totaal van 32.081 bezoekers op de site is
geweest. Terwijl Stivoro in december een persbericht verstuurt waarin
wordt gezegd dat er al ruim 400.000 Nederlanders zich hebben voorgenomen
om te stoppen met roken. Dat voornemen hebben ze volgens het persbericht
op de site laten weten. Dat statistische pakketten altijd een foutmarge
hebben is algemeen bekend, maar een marge van 90% is wel erg gortig. In
december zijn er op de site 107.149 bezoekers waardoor het vrijwel
onmogelijk wordt dat er in januari 950.000 Nederlanders het voornemen
hebben via de site om te stoppen met roken. GeenStijl bijt zich in de
zaak vast en publiceert alle bevindingen online. Een dag later zijn de
cijfers op de site bijgesteld naar 800.000 waarbij Stivoro aan de media
meldt dat ze gehacked zijn. GeenStijl vermoedt dat hier wordt
gerefereerd naar het maken van de screenshots van de
statistiekenpagina's in hun artikel op 3 januari. Ze vragen zich af hoe
het mogelijk is dat er slechts 9.849 profielpagina's zijn op de site
terwijl Stivoro claimt dat er 100.000 aanmeldingen zijn. Kijkend naar de
eerste statistieken die 107.149 bezoekers is een aantal van 9.849
aanmeldingen is een conversie van 10% nog best goed te noemen. Het is
vreemd dat Stivoro zo met de cijfers goochelt en GeenStijl gaat door met
zoeken en publiceren. De vasthoudendheid van GeenStijl begint op te
vallen in de media en de vragen om duidelijkheid groeien. Stivoro maakt
dan in allerijl bekend dat het cijfer van 953.753 is gebaseerd op een
onderzoek van de NIPO, maar dit wordt vrijwel direct onderuit gehaald
omdat de NIPO zelden tot nooit zulke gedetailleerde cijfers bekend
maakt. Maar daarnaast blijft Stivoro liegen want: "...het was Stivoro
dat bij monde van directeur Trudy Prins, herhaalde malen heeft verklaard
dat *\"meer dan 100.000 mensen\"* zich via de website hebben
geregistreerd."[^24]

Ondertussen beginnen de bezoekers van de site zich te roeren in de zaak,
maar uiteraard wel op hun geheel eigen, anonieme en niets-ontziende
wijze. De openbare persberichten waar GeenStijl naar linkt bevatten
onder andere het telefoonnummer van de directeur van de stichting, Trudy
Prins. De reaguurders zijn niet al te zachtzinnig met de directeur en ze
krijgt allerlei verwensingen naar haar hoofd geslingerd in de reacties
op GeenStijl. Dit zorgt voor een rel die Stivoro niet gewend is.
Persberichten werden in de analoge wereld altijd al naar
persagentschappen en diverse redactie gestuurd of gefaxt en het is vrij
gewoon om onder het persbericht een naam en telefoonnummer te plaatsen
om meer informatie op te vragen. Deze informatie staat altijd onder het
kopje "Niet voor publicatie" en dit wordt door alle media gerespecteerd.
Als het ANP besluit om de persberichten online te publiceren, zijn ze
daarbij wel vergeten om die onderdelen uit de berichten te verwijderen.
De persberichten zijn vrij opvraagbaar online en door iedereen in te
zien. Het linken naar een pagina is een van de grootste krachten op het
internet en als oude media bedrijven nog steeds denken dat ze wegkomen
met de gedachte dat "de burger" deze informatie niet snel zal vinden,
dan heeft GeenStijl begin 2004 laten zien dat de wereld is veranderd.
Als we daarbij de anonieme reactiemogelijkheden op GeenStijl tellen dan
is de kans erg groot dat Trudy Prins op haar mobiele nummer de meest
verschrikkelijke verwensingen zou krijgen. Dat gebeurt en mevrouw Prins
overweegt aangifte te doen omdat ze met de dood wordt bedreigd. In de
reacties wordt de discussie op de persoon Trudy Prins gespeeld in plaats
van de feiten die GeenStijl aanbrengt in haar eigen stukken. In het
nieuwsbericht over de aangifte maakt mevrouw Prins nog een denigrerende
opmerking naar de lezers van persberichten.[^25] Ze zegt dat het voor
Stivoro vanzelfsprekend is dat NIPO de bron is van het onderzoek omdat
ze al jaren met ze samenwerken. "Blijkbaar is dat voor de lezer van
persberichten minder het geval". Een typisch geval van hooghartig gedrag
waar de internettende, hyperlinkende en anoniem reagerende Nederlander
meer en meer een hekel aan krijgt en mevrouw Prins krijgt er wederom van
langs krijgt in de reactiepanelen.

Planet Multimedia publiceert eveneens over de situatie maar vraag om
opheldering over de cijfers.[^26] Stivoro meldt dat ze het NIPO
onderzoek online zullen publiceren, maar dit laat nog een paar dagen op
zich wachten. Bij GeenStijl heeft de hele situatie wel gevolgen. Was het
tot op dat moment nog mogelijk om te reageren op de posts die over
Stivoro gaan, vanaf 7 januari 2004 gaan die posts op slot en is het niet
meer mogelijk om er te reageren. Omdat volgens de redactie alle comments
verzanden in gescheld op "Pinokkio Prins" en "GeenStijl maakt namelijk
graag ruzie, maar dan wel op basis van redelijke argumenten en
bewijzen."[^27]

Op 8 januari staat het onderzoek van NIPO online en GeenStijl duikt
direct in de cijfers. Wat al direct opvalt is dat de laatste
bewerkingsdatum van het document een dag eerder ligt. "Dat riekt naar
een haastklus". In de conclusies van het onderzoek is te lezen dat
"950.000 Nederlanders de intentie hebben om te stoppen met roken." Het
is het woord *intentie* wat de zaak weer op scherp zet bij GeenStijl.
Zoals ze zelf zeggen:

*Nou hebben wij van GeenStijl regelmatig de intentie iemand dood te
slaan, maar in de praktijk hebben wij dit nog nooit ten uitvoer
gebracht.*

De onderzoeksuitkomst heeft een flinke foutmarge waardoor het vermoeden
weer verder rijst dat het bij Stivoro vooral om de subsidies gaat. Al
eerder heeft een briefschrijver duidelijk gemaakt dat Stivoro jaarlijks
een flinke subsidie krijgt voor de campagnes. Omdat Stivoro al eerder
een voorstel heeft gedaan om afgerekend te worden per stoppende
Nederlander is het ze er bij gebaat dat er zoveel mogelijk Nederlanders
stoppen. Om dan erg ondoorzichtig met cijfers en persberichten om te
gaan is niet al te slim van de stichting. Zeker als je niet al te veel
thuis bent in de mogelijkheden van het Internet om aan cijfers, broncode
en scripts te komen die het tegendeel bewijzen van het wat je zelf
claimt.

Naar aanleiding van de hetze rondom Trudy Prins en Stivoro komen andere
media in beweging en zendt Netwerk op 22 oktober 2004 een reportage uit
over GeenStijl. Deze reportage laat voor het eerst GeenStijl op TV zien
en wat ze met Stivoro hebben gedaan. Een van de geïnterviewden is
Francisco van Jole en hij uit zich met name over het feit dat de
redactie van GeenStijl zich blijft hullen in geheimzinnige pseudoniemen
en het openbare debat niet aan durft te gaan. Zoals hij zelf zegt:" Ze
willen zich nooit verantwoorden. Dus ze willen wel deelnemen aan het
maatschappelijk verkeer, ze willen wel voortdurend meningen verkondigen,
ze willen wel heftige dingen losmaken, maar als je ze er op aanspreekt,
zijn ze bijna nooit thuis."[^28] GeenStijl pakt de handschoen op en 27
oktober 2004 is er een live uitzending van B&W waarbij Hanneke
Groenteman een discussie leidt tussen Francisco van Jole en Ambroos
Wiegers (Prof. Hoxha). In het publiek zijn onder andere aanwezig Jaap
Stalenburg alias StarF\*cker op GeenStijl, Hubert Roth van Retecool en
Dave van VolkomenKut. Trudy Prins is aanwezig bij de uitzending en zij
zal geregeld GeenStijl aanvallen met beschuldigingen over de
doodsbedreigingen en de verwensingen. De discussie ontaardt al snel in
een ordinaire scheldpartij waarbij met name Francisco steeds harder gaat
schreeuwen en niemand uit laat praten. Dat valt Dave op en hij meldt dat
terloops aan Francisco. Dat doet hij vergezeld met een handbeweging die
vanaf dat moment het Vingertje van Francisco zou heten.

Het is jammer dat die uitzending op die manier is verlopen. Want aan het
onderzoek van GeenStijl is niets mis. Sterker nog, het is een onderzoek
wat de reguliere media uit had kunnen voeren als ze zich hadden
afgevraagd wat er gaande was met de cijfers die Stivoro naar buiten
bracht. In de uitzending van B&W wordt beweerd dat wat GeenStijl doet
niets met journalistiek te maken heeft omdat ze een aantal principes van
de journalistiek met voeten treden, met als belangrijkste het hoor- en
wederhoor principe. Planet Multimedia noemt dit terloops in hun artikel.
Maar je kunt je afvragen of GeenStijl, of elke weblog voor dat geval,
zich wel een journalistieke publicatie wil noemen. Volgens het colofon
wisselen op GeenStijl nieuwsfeiten, schandelijke onthullingen en
journalistiek onderzoek elkaar af met luchtige onderwerpen en prettig
gestoorde onzin. Goed, dus wel een journalistiek medium, maar volgens
welke principes? Want de vraag of bloggen wel journalistiek is, wordt
vooral door de journalistiek zelf gesteld. De bloggers maken zich er
niet zo druk meer over. Je zou kunnen zeggen dat de argumenten vooral
over de principes van de journalistiek gaan. Maar zou het kunnen dat het
meningsverschil onderhuids eigenlijk gaat over de status die de
journalist heeft in Nederland? Journalistiek is een professie die de
afgelopen eeuwen een vrijwel zelfde traject meemaakte als bloggers doen.
Met de uitvinding van de drukpers in de 15^e^ eeuw ontstond de situatie
dat het maken van documenten nu voor meer is voorbehouden dan alleen de
monniken die nauwkeurig copieen maakten van met name heilige
geschriften. Er ontstaat in Nederland een cultuur van pamfletten en
manifesten waarbij eenieder met toegang tot een drukpers zijn mening kon
verkondigen.

Met de komst van het web en specifiek de weblogs was er een kanaal
ontstaan waarmee iedereen zijn eigen digitale zeepkist kon beginnen.
Niet alleen om je eigen mening te verkondigen, maar om ongebreideld te
reageren op de mening van anderen. Een reactie op papier bij een
krantenartikel of een TV programma was voor veel mensen teveel stappen.
Het samenstellen van een goede brief, uitwerken, op de bus doen en dan
maar hopen dat de brief werd gepubliceerd in de krant of werd
voorgelezen op TV. Omdat deze media maar een beperkte ruimte hadden in
tijd en ruimte konden nu eenmaal niet alle reacties worden behandeld of
onder het voetlicht worden gebracht. Het internet gooide dat model
overhoop waarmee het leek alsof alle nooit-gepubliceerde brieven aan de
redacties nu online kwamen. Verder was de grens om te reageren nog
makkelijker geworden omdat een reactie uit één woord of een halve,
grammaticaal-uitdagende, zin kon bestaan. Je reactie werd niet meer
gewikt of gewogen door een redactie, of deze wel kon worden uitgezonden
of geplaatst. Alle reacties, onderbouwd, denigrerend of ronduit kwetsend
kregen met de komst van weblogs een gelijke waarde. De rol van de
journalist is duidelijk veranderd en wellicht vragen journalisten zich
af of ze nog wel nodig zijn? Of ze niet vervangbaar zijn door bloggers?
Die vraag is vaak gesteld maar is niet relevant. Bloggers kunnen de
journalistiek niet vervangen. Maar wellicht dat vraag een innerlijke
angst van de journalisten uitspreekt dat de wereld is veranderd.
Bloggers zijn er grosso modo niet op uit om de journalistiek te
ondermijnen en uiteindelijk overbodig te maken. Maar bloggers zullen ook
geen moeite doen om de journalistiek te redden. Waarom zouden ze? Al die
jaren heeft de journalistiek hautain en soms ronduit denigrerend en
vijandig gedaan over weblogs. Is het dan nu aan deze groep om de
journalistiek uit het slop te redden?

Een ander uitgangspunt wat GeenStijl en andere blogs uitermate goed
hebben begrepen en wat de traditionele media laten liggen is het
verschil tussen publiek en toehoorders. Kranten, magazines, TV en radio
hebben met name te maken met toehoorders. Het is een relatief passieve
bezigheid om deze media te consumeren. Je kunt je mening geven maar deze
bleef voor de komst van het internet vooral binnenskamers of in een
relatief kleine groep in de kroeg of buurthuis. De oude media waren en
zijn gewend om te zenden. Om datgene wat zij als curator van al het
aangebodene te selecteren en over de massa uit te storten. Het internet
heeft die relatie voorgoed veranderd. Ineens waren wij niet meer louter
mediaconsumenten, maar waren we een publiek geworden. Zoals de oude
theatermakers hun publiek vaak betrokken bij de voorstelling, zo maken
weblogs het mogelijk om betrokken te raken bij de verhalen die online
staan. Door de reactiepanelen open te zetten geeft een weblog de
mogelijkheid om de verhalen uit te breiden, van andere kanten te
belichten en er een vervolg aan te geven. Dat vervolg gebeurt vaak in de
dagen erna, maar hier geldt weer een ander principe wat de traditionele
media niet gewend was. Bij de traditionele nieuwsredacties is nog vaak
het gegeven dat een nieuwswaardig bericht maar een beperkte houdbaarheid
heeft. Het is aan de redacteur om op een bepaald moment te stoppen met
de berichtgeving en door te gaan met de volgende nieuwswaardige
momenten. Dat is logisch, een redactie heeft maar een beperkte tijd en
mogelijkheden. Een krant heeft altijd exact voldoende pagina's voor het
nieuws van die dag, er moeten altijd keuzes worden gemaakt. Online is
dat anders. Daar zijn geen grenzen aan de hoeveelheid nieuws die kan
worden geplaatst en er zijn geen tijdsgrenzen wanneer een bericht niet
meer nieuwswaardig is. Bloggers hoefden zich geen moment aan de
tijdschema's van de redactie te houden om een nieuwswaardig bericht te
laten vallen ten faveure voor een ander. Als blogger, op je digitale
zeepkist, kun je zelf bepalen wat je nieuws vindt en hoe lang jij en je
lezers er mee door gaan om er over te schrijven.

Het debat over journalistiek versus bloggers loopt al sinds het moment
dat Matt Drudge in zijn Drudge Report een bericht schreef over de
vermeende sexuele escapades van Bill Clinton in het Witte Huis. Het is
een debat zonder een einde, die met name door de journalisten wordt
gevoerd en waar iets te vaak eenzijdig wordt gekeken naar de
journalistieke argumenten. Het kan echter geen kwaad om goed te kijken
naar de andere kant van het spectrum in dit debat. Naar de bloggers als
Sargasso, GeenCommentaar en GeenStijl, die op een nieuwe,
non-traditionele manier onderzoeken, schrijven en linken en daar een
eigen mening over geven. Als je dat doet zul je merken dat het debat al
snel over is. Er is geen *versus* in dit debat maar journalisten en
bloggers staan naast elkaar in een culturele en maatschappelijke arena
waar dagelijks veranderingen zijn. Er is geen één waarheid meer die de
kranten zo lang wilden brengen. Er is alleen een drukke, rumoerige
samenleving die open is voor iedereen en waar zowel oude als nieuwe
ideeën hun weg vinden.

Na de aanvaring met Stivoro en de opvolgende TV uitzendingen bij Netwerk
en B&W rijst de ster van GeenStijl. Ze nemen met het legioen van
reaguurders meerdere internetverkiezingen over waaronder die van de
Dutch Bloggies en van chipsfabrikant Smiths. Niet veel later liggen de
Dorito's -- GeenStijl in de handel. Maar er gebeurt meer. Zo nu en dan
laten GeenStijl en andere shocklogs zich ook van een andere kant zien.
Als in januari 2004 de docent Hans van Wierden wordt vermoord door een
leerling, gaan de grote weblogs een dag lang op zwart om medeleven te
betuigen met de nabestaanden. Zoals GeenStijl zelf zegt in hun bericht:
"Ruzie los je op door met elkaar in discussie te gaan, niet door
geweld"[^29]. In het voorjaar van 2004 besluit GeenStijl een kleine
pauze in te lassen. Met een nepbericht over de mishandeling van één van
de redacteuren sluiten de deuren, maar een paar maanden later is
GeenStijl weer terug. Harder en meedogenlozer dan de anderhalf jaar
daarvoor. Maar bij de moord op Theo van Gogh laten ze samen met
Retecool[^30] zien dat ze het newswatchen in de vingers hebben zoals
Alt0169 en Tonie deden[^31]. In 2006 geeft Weesie in een interview de
reden voor de tijdelijke stop. De confrontatie met Stivoro en de houding
van de reaguurders is ze niet in de koude kleren gaan zitten: "Dit soort
dingen heb je niet in de hand. Als een paar bezoekers de boel gaat
verzieken, is het niet leuk meer. Bovendien ging er verschrikkelijk veel
tijd in de website zitten terwijl het niets opleverde, behalve applaus.
In een dronken bui, om drie uur \'s nachts, hebben we toen besloten er
mee op te houden."[^32] Een half jaar later gaat het bij Weesie en
consorten weer knagen en ze missen het schrijven voor GeenStijl. Deze
keer pakken ze het wel volwassener aan. Er komt een redactie, de
reacties worden gemodereerd en GeenStijl gaat in zee met het dan net
gestarte online salesbureau AdFactor voor de advertentieverkoop. Ondanks
de advertenties en het meer volwassen imago gaan de zes redactieleden
onvermoeibaar door het met het leggen van bommetjes bij politiek,
overheid, entertainment en eigenlijk iedereen "die er om vraagt". In
maart 2005 kondigde ze aan dat ze het kabinet zouden laten vallen. Er
zouden 6 bussen met leden naar een D66 stemming gaan, genoeg om de
stemming over een gekozen burgemeester doorslaggevend te beïnvloeden.
Het gevolg zou een kabinetscrisis zijn. GeenStijl geeft toe dat het een
1-april grap, maar wel één waarmee ze wederom het journaal haalden.

Het succes van GeenStijl is bij grote uitgevers niet onopgemerkt
gebleven en na onderhandelingen besluit Weesie met zijn oude werkgever
De Telegraaf in zee te gaan. Voor een officieel onbekend bedrag neemt de
uitgever in 2006 een belang van 40% in de site. In 2008 koopt TMg het
volledige aandelenpakket van Nieuwsmedia, de uitgever van GeenStijl en
de succesvolle filmpjessite Dumpert. Op diverse blogs wordt druk
gespeculeerd over de bedragen, die variëren van 2,6 miljoen tot maximaal
5 miljoen. Volgens Michiel Frackers geeft dat bedrag duidelijk de
verhoudingen aan in Nederland in de waarde van ecommerce sites en
content sites:

*"het is geen eBay/Marktplaats-deal. Dat was 225 miljoen euro oftewel
pakweg zeventig GeenStijls en vijftig 925\'s. Een betere weergave van de
verhouding voor de waarde van ruim een miljoen e-commerce klikkers,
zoals Markplaats, versus ruim een miljoen content kijkers, zoals Geen
Stijl, is er in Nederland nog niet geweest."*[^33]

GeenStijl heeft vrijwel eigenhandig weblogs in Nederland bekend gemaakt.
Ze hebben dat op hun eigen manier in hun eigen stijl gedaan. Daarmee
hebben weblogs in Nederland misschien blijvend een nasmaak gekregen van
vervelend, prikkend, racistisch, populistisch. Aan de andere kant heeft
GeenStijl door de professionele houding menig nieuwsscoop op hun conto
staan. Waar de traditionele media op een steeds grotere afstand is komen
te staan van het publiek, pakte GeenStijl in navolging van sites als
Alt0169 en Retecool de handschoen op om weer gezamenlijk met het publiek
een stem te zijn in de massamedia die online begon te komen. Dat daar nu
journalistieke principes bij komen kijken als een redactie en de
bijbehorende vergaderingen neemt Weesie op de koop toe. GeenStijl is een
gevestigde naam in het medialandschap en de TV ambities zullen de
komende jaren waargemaakt worden.

*"Ik geloof absoluut niet in de theorie dat de journalistiek langzaam
uitsterft. Op GeenStijl brengen we het nieuws anders en worden de
klassieke journalistieke regels dagelijks met voeten getreden, maar het
wordt wel gemaakt door mensen met een journalistieke achtergrond. Ik zie
op dit moment veel mensen die zonder enig journalistiek besef alles maar
op het internet kwakken en daarmee vaak ook strafbaar bezig zijn -- in
dat opzicht is er voor journalisten nog een schone taak weggelegd. Er
zal altijd behoefte zijn aan journalisten die weten wat nieuws is, die
goed kunnen selecteren, weten hoe ver je kunt gaan en wat je zeker niet
kunt doen. Zonder die journalisten bij kranten en omroepen zou GeenStijl
ook niet kunnen bestaan."*[^34]

[^1]: http://www.nrc.nl/W2/Nieuws/1999/06/12/Med/03.html

[^2]: http://www.projecta.net/jbosch1.htm

[^3]: http://archief.retecool.com/230500.html

[^4]: http://web.archive.org/web/20011226061935/www.mijnkopthee.nl/mainblog-202.php

[^5]: http://web.archive.org/web/20020405201618/www.treehouse-design.nl/mrgreen/gm-archives/archive-06172001-06232001.html\#121

[^6]: http://www.theregister.co.uk/2001/06/19/if_you_fancy_a\_shag/

[^7]: http://wiki.retecool.com/index.php/Foto_Fuck_Vrijdag\#Herkomst

[^8]: http://archief.retecool.com/comments.php?id=9682_0\_1_0\_C

[^9]: http://archief.retecool.com/comments.php?id=9733_0\_1_0\_C9

[^10]: http://archief.retecool.com/comments.php?id=9263_0\_1_0\_C9

[^11]: http://web.archive.org/web/20010914141346/http://www.retecool.com/

[^12]: http://web.archive.org/web/20040624073718/www.retecool.com/archief/archive-062002.html

[^13]: http://wiki.retecool.com/index.php/Braatolizer

[^14]: http://archief.retecool.com/spamlezing.php

[^15]: http://www.marketingfacts.nl/berichten/wat_is_de_commerciele_waarde_van_een_weblog/

[^16]: http://webwereld.nl/nieuws/11815/problemen-vuurwerk-na-dos-aanval-op-brein.html

[^17]: http://web.archive.org/web/20030802162708/photo.chiparus.net/photo.php?pageType=folder&currDir=./Unsorted/Flash-Mob_Amsterdam

[^18]: http://www.robindewever.nl/archief/fhj_geenstijl.html

[^19]: Volkskrant 26 augustus 2008 -- "Eerlijke jongen met flinke
    onderbuik"

[^20]: Volkskrant 26 augustus 2008 -- "Eerlijke jongen met flinke
    onderbuik"

[^21]: http://en.wikipedia.org/wiki/Penny_Arcade\_%28webcomic%29\#John_Gabriel.27s\_.22Greater_Internet_Fuckwad_Theory.22

[^22]: http://www.geenstijl.nl/mt/archieven/2003/06/kicken_gekraakt.html

[^23]: http://www.geenstijl.nl/mt/archieven/2004/01/opgepast_dichte_mist_rondom_st.html

[^24]: http://www.geenstijl.nl/mt/archieven/2004/01/stivoro_onterechte_verwarring.html

[^25]: http://web.archive.org/web/20040112012952/http://www.nieuws.nl/news/NEWS/article.php?cat_id=4&article_id=18162

[^26]: http://web.archive.org/web/20041208043847/http://www.planet.nl/planet/show/id=118880/contentid=433723/sc=ead82a

[^27]: http://www.geenstijl.nl/mt/archieven/2004/01/stivoro.html

[^28]: http://ictoblog.nl/2004/10/23/de-wondere-wereld-van-het-weblog

[^29]: http://www.geenstijl.nl/mt/archieven/2004/01/woorden_schieten_tekort.html

[^30]: http://archief.retecool.com/comments.php?id=4266_0\_1_0\_C

[^31]: http://www.geenstijl.nl/mt/archieven/2004/11/theo_van_gogh_d.html

[^32]: Drie jaar langs de afgrond - Het Parool 8 april 2006

[^33]: http://www.frackers.com/2008/08/22/000668.html

[^34]: http://www.denieuwereporter.nl/2006/11/in-gesprek-met-dominique-weesie-over-de-evolutie-van-geenstijl/
