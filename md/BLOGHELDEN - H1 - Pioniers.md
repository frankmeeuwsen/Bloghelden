***"Het principe achter weblogging is dat men zonder winstbejag zijn
ideeën uit op het Internet." Remco Sikkema -- Sikkema.net (24/8/1999)***

# De begindagen van blogs op het web

Met de snelheid waarop veranderingen nu online plaatsvinden is het soms
goed om eens stil te staan bij het verleden. Bij de plaatsen, de mensen
en de momenten die een kickstart voor de veranderingen zijn geweest. Wat
we zeker weten is dat de geschiedenis van weblogs in Nederland nauw is
verbonden met die van de eerste internetpioniers in Nederland en de
initiatieven die ze ontplooiden. Terugkijkend lopen de ontwikkelingen in
Nederland en de Verenigde Staten, toen al pionierend op het gebied van
digitale media, behoorlijk gelijk. En ik vermoed dat het voor andere
Westerse landen hetzelfde zal zijn. In Nederland waren vanaf de eerste
dag al mensen die zelf pagina's maakten op het web. Die hun eigen
schrijfsels toevertrouwden aan de digitale snelweg zoals we het internet
liefdevol noemden. Maar juist het netwerkeffect van diezelfde snelweg
zou er voor zorgen dat we er op tijd achter kwamen dat we al aan het
bloggen waren. Het had alleen die naam nog niet.

Internet kwam in Nederland echt van de grond in 1993-1994 met de komst
van De Digitale Stad in Amsterdam en internetprovider XS4ALL. Zij
begonnen in 1994 met het commercieel aanbieden van internettoegang voor
consumenten. DDS was een virtuele gemeenschap (een sociaal netwerk
zouden we nu zeggen) waar je direct op kon inbellen, zonder abonnement.
Wat je nodig had was een computer, modem en een telefoon. Door te bellen
naar een speciaal nummer via de computer zat je ineens op het internet,
het web.

Ik beschrijf hier niet de volledige geschiedenis van internet in
Nederland. Daarvoor zijn andere publicaties zoals "Internetpioniers" van
Monique Doppert en de Wikipedia pagina[^1] veel meer geschikt. Uiteraard
is de geschiedenis van internetprovider XS4all meer dan de moeite waard
om eens door te nemen. [^2]

In 1993 besloot het tijdschrift Hack-Tic te starten met XS4all, de
eerste publieke internetprovider van Nederland. Hiermee zouden ze de
eerste provider zijn die diensten voor particulieren aanbod. Een van de
oprichters van XS4All, Rop Gonggrijp, organiseert in hetzelfde jaar het
evenement "Hacking at the End of the Universe" waar de eerste plannen
zijn gemaakt voor een nieuwe provider, de Digitale Stad Amsterdam (DDS).
Het fraaie aan de DDS was dat het geheel gratis was en je een eigen
emailadres kreeg. DDS was bekend om zijn startpagina, wat als een plein
fungeerde en vanaf waar je diverse kanten van het internet kon bezoeken.
Na XS4all en DDS volgden al snel meer internetproviders die al dan niet
gratis of op commerciële basis internettoegang aanboden.

In de tijd van XS4all waren vooral nieuwsgroepen en e-mail actieve
middelen om te communiceren met elkaar. De nieuwsgroepen waren kleine
sociale netwerken over allerlei onderwerpen. Zoals we nu Facebook, Hyves
en Twitter hebben, zo waren nieuwsgroepen in de begindagen het middel om
op de hoogte te blijven van de groep om je heen. Nieuwsgroepen waren er
in alle soorten en maten. In Nederland waren er een flink aantal
interessante en drukbezochte nieuwsgroepen zoals nl.misc ,
nl.eeuwig.september en nl.internet.algemeen. Op de laatste nieuwsgroep
kon je onder andere lezen welke nieuwe websites er bij waren gekomen op
het web. Het was 1995-1996, dus het was allemaal nog behoorlijk
overzichtelijk. Je kon dagelijks wel een nieuwe site bezoeken, die
misschien een week later weer weg was. De nieuwsgroepen waren een
rudimentaire vorm van de sociale netwerken zoals we ze nu kennen en zijn
nog steeds actief. Op Google Groups kun je nog berichten vinden van toen
en nu in de verschillende nieuwsgroepen.[^3]

Planet Internet startte in 1995. Niet alleen als internetprovider die
toegang bood, maar eveneens met een eigen redactie en nieuwsdienst. Het
idee van de provider kwam van Michiel Frackers en Frans Straver die in
1993 afstuderen op het onderwerp "\'succes- en faalfactoren van
interactieve media op de consumentenmarkt". Samen met een aantal
partners, onder andere met ondernemer Maarten van den Biggelaar, starten
ze de provider onder de vlag van KPN. Planet had vanaf de eerste dag een
eigen nieuwsredactie. Dat was voor Nederlandse begrippen een unicum,
want tot die tijd waren er alleen nog maar providers die toegang boden.

Een van de eerste journalisten die Van den Biggelaar interviewde was
Francisco van Jole. Hij schreef voor de Volkskrant al veel over de
nieuwe ontwikkelingen op het web en was zelf actief op nieuwsgroepen.
Van Jole: "Een week na publicatie van het artikel vroeg hij me om daar
te komen werken. Ik schreef al over internet, maar nu ook echt op
internet werken, dat leek me wel wat. Het was in die tijd al heel erg
omstreden zowel in de internetwereld als bij de Volkskrant. Ik ging toch
voor de aartsvijand werken (KPN). Ik heb flinke sessies gehad met Felipe
Rodriguez en Rob Gongrijp (oprichters XS4all) herinneren of ik dat nou
wel of niet moest doen. "

De begindagen van elke nieuwe ontwikkeling lijkt zich te kenmerken door
anarchie en chaos. Van Jole: "Het was een merkwaardige tijd. Krap drie
weken eerder was ik bij Planet Internet in dienst getreden zonder maar
een flauw idee te hebben wat ik daar zou gaan doen. Nooit zal ik mijn
eerste werkdag vergeten. Weliswaar was afgesproken dat ik thuis zou
werken maar ik vond dat ik op die gedenkwaardige dag toch wel even mijn
gezicht in - toen nog - Diemen-Zuid moest laten zien. ,,Wat kom jij nou
doen hier?\`\` was de reactie. In allerijl werd naar een stoel gezocht
waar ik op kon zitten. Buiten een kleine club mensen wist niemand nog
precies wat Planet Internet van plan was en vrijwel dagelijks moest ik
uitleggen wat ik toch in hemelsnaam als journalist deed ,,bij de
PTT\`\`, het bedrijf dat - in ieder geval op dat moment - de
\`natuurlijke vijand\` was van iedere Internet-gebruiker."

Wat ze bij Planet wel wisten was dat er elke week tienduizenden nieuwe
internetgebruikers zouden komen. Er werd een enorm reclameoffensief
ingezet om het internet voor de gewone Nederlander bereikbaar te maken.
"Maar wat zouden die moeten doen? Waar moesten ze heen? We wilden dat
ondervangen met de journalistiek. Je leert de wereld door de krant te
lezen, dus dachten we, dan beginnen we een krantje op internet en we
noemen dat de Daily Planet. We zouden het elke dag rondsturen naar onze
abonnees. Met wat links en korte stukjes wat er vandaag op het internet
gebeurde. Zo kon je langzaam maar zeker het Internet leren kennen en
wist je zo je weg te vinden."

Op 1 mei 1995 verscheen het eerste proefexemplaar[^4] wat in een kleine
oplage rond werd gestuurd[^5]. Op 19 juni 1995 verscheen de eerste echte
editie van de Daily Planet en daarmee was de professionele
internetjournalistiek in Nederland een feit.

De Daily Planet is voor een aantal bloggers van het eerste uur een
startpunt geweest. Tonie van Ringelestijn (Tonie.net): "De Daily Planet
las ik als een van de eerste nieuwsbrieven. Ik had thuis geen Internet,
wel op school. Zo gauw ik daar was ging ik online en de Daily Planet
lezen. Het was misschien geen echte weblog, maar het kwam wel gevaarlijk
dicht in de buurt als je de archieven ziet."

Van Jole: "Het is niet meer voor te stellen nu, maar we hadden toen
discussies over de nieuwsbrief of we er wel URL's in moesten zetten.
Want die lange adressen, die zagen er zo lelijk uit en wat had je daar
nu helemaal aan?" Niet onbelangrijk was dat het in 1995 niet mogelijk
was om te klikken op URL's in een email. Alle e-mails werden nog als
tekstbestand verstuurd en de programma's in die tijd konden van de
internetadressen niet direct klikbare URL's maken. Je moest dus de
adressen knippen en plakken in je browser.

Van Jole: "Iedereen was zijn eerste stappen aan het zetten. Ik was op
mijn nieuwsvoorziening aangewezen op nieuwsgroepen. Er was niets anders.
Die gebruikte je zoals je nu weblogs gebruikt om nieuws te vergaren. In
de Daily Planet vond je dus ook verwijzingen naar de nieuwsgroepen. Ik
werd daar om uitgelachen omdat ik het als een nieuwe vorm van
communicatie zag. Eigenlijk waren de nieuwsgroepen sociale netwerken
avant le lettre."

Vlak voor de Daily Planet begon was er nog een ander initiatief, de
e-Wave. Gestart door Erwin van der Zande als extra nieuwsbrief naast het
legendarische tijdschrift Wave. Dit was de tegenhanger van het pas
gestartte Wired in de Verenigde Staten. Zoals ze zichzelf noemden: a
cyberpunk 'techno-gigazine'. Het blad was iets wat we nog niet eerder in
Nederland hadden gezien. Een wilde vormgeving (gemaakt door de
legendarische graffiti artist Niels 'Shoe' Meulman) met artikelen
variërend van technosex tot reviews van internetcafés en de
hackerscultuur. Het blad is van oorsprong en juridisch Belgisch maar had
een zwaar Nederlandse invloed met redactieleden als Erwin van der Zande,
Fransisco van Jole, Adam Eeuwens en Robert van Weperen. Erwin startte de
e-Wave als een geintje: "Ik was amper een maand redacteur van het
Nederlands - Vlaamse magazine Wave toen Jan Jacobs, verantwoordelijk
voor de server waar de website van Wave op stond, met het idee kwam
aanzetten om een mailinglijst te starten. Iets extra\'s voor de
abonnees, was de gedachte. Het was oktober 1994 en de e-Wave was
geboren: de eerste elektronische nieuwsbrief in de Benelux gewijd aan
internetnieuws. De e-Wave was voor mij een openbaring van wat ik maar
voor het gemak \'desktop journalism\' noem. Niks geen drukproeven
nakijken. Schrijven, corrigeren en klik, weg was-ie. Om enkele minuten
later al in de mailboxen van de lezers te arriveren."

***De weblog is het eerste journalistieke format specifiek voor het
web***

Naam: Erwin van der Zande

Website: e-Wave

Ik studeerde Communicatiewetenschappen aan de Universiteit van Amsterdam
en ik schreef daar voor het faculteitsblad. Wat ik daar vooral leerde is
hoe media. Na mijn afstuderen maakte ik eerst wat losse artikelen voor
diverse bladen waaronder een artikel over Beavis en Butthead voor het
blad BLVD. In 1994 begon ik te freelancen bij Wave maar na 2 artikelen
kreeg ik een vaste aanstelling bij het blad.

In Nederland bestond nog niet zoiets als een internetcultuur. Tenminste,
die was aan het vormen in die tijd. Er waren nog geen
internetpublicaties die een brede basis hadden. De Digitale Stad was er,
Xs4All en de VPRO waren al bezig op het web. Maar een publicatie over
internet op internet zelf, dat was er nog niet. Daarom zijn we de e-Wave
beginnen. Ik maakte dat in mijn eentje op vrijdagmiddag.

De focus van e-Wave lag niet op de technologie an sich, maar meer de
cultuur, de verschijnselen, de fenomenen, de impact die het kan hebben
op ons leven. Het was de tijd van de dromen en de verwachtingen van de
nieuwe media. Ik begon maar over dingen te schrijven die ik tegen kwam.
Zoals de eerste commerciële website die opende in Nederland, maar tevens
over ontwikkelingen in de Verenigde Staten zoals de Communications
Decency Act, de eerste wetgeving om inhoud op het web te reguleren.

Toen de eerste e-Wave verzonden was ging er een wereld voor me open. De
sensatie dat iets na een klik direct bij zoveel honderden, duizenden
mensen is. We maakten bij Wave een maandblad, als het uitkwam waren wij
al weer twee nummers verder aan het werken dus je genoot daar niet echt
van. De e-Wave was iets anders, dat gaf een direct effect als we het op
vrijdag verzonden.

De aanwas van abonnees groeide. Er ontstond Word of Mouth of zoals ik
het doopte Word of Mouse. We eindigden uiteindelijk met 6.000 abonnees
die voornamelijk elkaar vertelden over de nieuwsbrief. We hebben wel
eens een advertentie in het blad gezet maar de meeste abonnees kwamen
van het doorstuur-effect.

De e-Wave maakte ik volgens een vast stramien. Ik had altijd 3 tot 4
nieuwsitems waarna ik eindigde met Ontdek je Plekje, een lijst met
links. Dat vaste formaat was prettig en herkenbaar voor de lezers, zo
werd het echt een wekelijks krantje op het internet. Ik benaderde de
e-Wave als journalistiek product, waarmee ik een paar primeurs heb
gemaakt. Zo schreef ik over de NS met hun operatie Schone Backbones[^6],
Wave ontdekte dat de NS hun snelle glasvezelverbindingen illegaal
openstelde voor commerciële exploitatie door de eerste internetproviders
in Nederland. Verder had ik nauw contact met de hackersscene. Zo
gebeurde het dat na een politie-inval bij het hackerszine Klaphek ik
vrijwel direct met ze aan de telefoon hing en weer een kwartier later
een speciale editie van de eWave verstuurde[^7].

Het is al die tijd echt te gek geweest, ook toen e-Wave groeide en ik
meer hulp kreeg van Ben de Dood en Adam Eeuwens, maar op een gegeven
moment ben ik daar weggegaan in 1996 door onvrede over de richting van
het blad. Ik was intussen goed bevriend met Francisco van Jole, die bij
Planet Internet zat. Hij seinde Michiel Frackers met wie ik al snel om
de tafel zat. Michiel gaf me carte blanche en ik kreeg de mogelijkheid
om iets compleet nieuws op te zetten. Bij Planet Internet was de Daily
Planet de dagelijkse krant, Peter Olsthoorn had met zijn Planet
Multimedia een fraaie uitgave over automatisering en IT, maar er was nog
geen echt internetmagazine. Met mijn liefde voor tijdschriften ben ik
daar toen mee begonnen. Dat is uiteindelijk Shift geworden. De term
Shift komt van Paradigm Shift, een term die je in 1996 en daarna steeds
vaker hoorde als het ging om de disruptie die internet veroorzaakte in
de maatschappij en bedrijfsleven.

De opzet van Shift was redelijk eenvoudig. Ik had een site en een
nieuwsbrief. Op de site kwamen gastcolumns, een serie "de bookmarks
van", een hoofdartikel waar je een paar dagen aan werkte, muziek via de
serie Hitbits en het meest populaire onderdeel Window Dressing. Ik
maakte elke week een serie van desktopachtergronden, iconen,
systeemgeluiden en screensavers. Die waren volop te vinden op internet,
maar ik keek er op een tijdschriftjournalistieke manier naar, zodat het
een gecurateerde serie werd.

Ik deed alles zelf voor Shift. Het bouwen van de site, updaten van de
artikelen, versturen van de nieuwsbrief. Dat deed ik dus naast het maken
van de artikelen, research doen en zoeken naar links.

Na Shift heb ik nog een tijdje bij BitMagic gezeten, waar we dagelijkse
cartoonshows publiceerden via speciale software. Dat is niet heel lang
goed gegaan, waarna ik Spunk ben gestart met Frank Bierens. Bij Bright
kwamen allerlei momenten uit het verleden weer bij elkaar. Ik nam een
deel internetjournalistiek mee het blad in, een persoonlijke tone of
voice waardoor de journalistiek wat columnesker is geworden. Andersom
heb ik de tijdschriftjournalistiek meegenomen naar het web. Een
voorbeeld is de hiërarchie op de site. Op een weblog staat standaard het
nieuwste item bovenaan. Maar voor ons werkt dat niet goed als het om
nieuws gaat. Gedurende een dag kan er wat gebeuren waardoor een item
langer of prominenter bovenaan moet staan.

Er is wel een weblogcultuur ontstaan in Nederland, dat zie je terug in
de weblogmeetings. Maar het is gevaarlijk om het echt een cultuur te
noemen, want dan zouden er veel mensen aan mee moeten doen. Nu zijn er
wel veel weblogs maar dat zijn toch de veredelde dagboeken. Dat versta
ik niet onder een weblogcultuur. Wat ik wel zie zijn mensen die elkaar
beïnvloeden online en er ontstaat een spanningsveld tussen de kampen
zoals Geenstijl en Sargasso. Ondanks dat spanningsveld leert men van
elkaar. We hebben het over Nederland, het taalgebied is klein dus de
weblogcultuur is per definitie niet groot. Maar ik ben wel blij dat hij
er is en dat hij in leven blijft. Met Bright hebben we het weblogformat
in de site ingebouwd. Het weblogformat is ideaal voor internet, het is
het eerste journalistieke format wat specifiek voor het web is gemaakt.

De e-zines kregen snel bekendheid, niet alleen om hun inhoud. We hebben
het hier over begin jaren '90 en toegang tot het internet is nog geen
gemeengoed. De Nederlanders die online zijn, weten elkaar mondjesmaat te
vinden. Dat betekent dat het emailgebruik in Nederland niet enorm hoog
is. Wat deden de vele nieuwe abonnees van de commerciële
internetproviders? Ze namen (gratis!) abonnementen op de nieuwsbrieven
zodat ze elke dag mail kregen en daarbij dagelijks een wegwijzer kregen
voor het internet. Beginnend op internet vraagt menigeen zich af waar te
beginnen, waar kan ik leuke sites vinden? De e-zines vervulden deze rol
in de begindagen. Na de nieuwsgroepen waren zij de gidsen op het web.

In 1996 begonnen Maarten Reijnders en Koen Vrancken de maandelijkse
e-zine Smallzine. Een maandelijks e-zine met internetnieuws, tips voor
het bouwen van homepages en besprekingen van andere e-zines. Deze
emailnieuwsbrief, begonnen met 80 abonnees bij de eerste editie, zou in
haar bestaan zo'n 30.000 abonnees krijgen en was bij het afscheid in
2004 één van de meest populaire e-zines in Nederland. De reden voor hun
populariteit ligt in het feit dat ze zowel op het web als via email
bereikbaar waren. Waar de Daily Planet alleen via email werd verstuurd
en online een verstopt archief had, was Smallzine een goede mix tussen
email en web.

Daarnaast was Smallzine een portal voor andere nieuwsbrieven, ze hielden
een lijst bij van de e-zines in Nederland inclusief uitgebreide
informatie en de mogelijkheid om direct te abonneren op andere e-zines.
De e-zines die ze bijhielden waren zeker niet alleen ICT- en
internetgerelateerd maar gingen over allerlei onderwerpen, waardoor ze
voor een breed publiek interessant waren als startpunt. Nieuwe ezines
die verschenen kregen in de email nieuwsbrief uitgebreid aandacht in een
vaste rubriek.

Smallzine deed meer dan alleen een nieuwsbrief maken met online
nieuwtjes. Ze deden zelf in 1998 en 1999 onderzoek naar online winkels,
deden verslag van hackersbijeenkomsten en waren erg actief in het
ontmaskeren van de domeinkaper Martijn Bevelander. Deze
internetondernemer registreerde zeer veel domeinen van merken en bekende
Nederlanders om deze later voor een hoog bedrag weer vrij te geven.
Smallzine hield de handel en wandel van Bevelander nauwlettend in de
gaten en berichtte er veelvuldig over in het Martijn Bevelander
dossier.[^8]

Smallzine gaf zeer uitgebreide tips en links om een eigen site te
bouwen, bedacht de tellertest om te zien welke bezoekersteller het beste
is en legde veel nieuwe internetontwikkelingen duidelijk uit. Smallzine
had als e-mailnieuwsbrief een forum, een unicum in die tijd. Hierdoor
konden ze tussen de edities door in contact blijven met de lezers en
andere belangstellenden.

Opvallend aan Smallzine was dat deze altijd in twee delen werd verstuurd
per email. Maarten Reijnders: "Dat in twee delen versturen had vooral
een praktische reden. Veel mailprogramma\'s konden in die tijd geen
grote mails aan. En aangezien Smallzine nogal \'groot\' was (In
tegenstelling tot wat de naam deed vermoeden) verstuurden we de boel
meestal in twee delen." Smallzine was een "dikke" nieuwsbrief. Dik staat
hier begrijpelijk tussen quotes want door het digitale formaat kun je
niet over dik of dun spreken. Maar de Smallzine stond altijd bomvol
artikelen, interessante links en fraaie handleidingen. Je las hem in elk
geval niet even in een paar minuten uit, maar je nam er echt de tijd
voor. De makers onderstreepten dat nog eens in de laatste Smallzine op 5
december 2004: "E-mail speelt bij de internetpublicaties van die dagen
een belangrijke rol. Internetters moeten de PTT nog per minuut betalen
en blijven daarom bij voorkeur zo kort mogelijk online. Urenlang op een
site blijven hangen om allerlei artikelen te lezen, is niet echt goed
voor de gemoedsrust van de gemiddelde internetgebruiker uit 1996.
Artikelen per e-mail ontvangen om ze vervolgens offline te lezen, is een
stuk prettiger. E-mailnieuwsbrieven zijn in die dagen wat weblogs nu
zijn: de meest voor de hand liggende publicatiemethode op internet."[^9]

In 1997 kreeg de Daily Planet een parodie-nieuwsbrief, de Daily Wacko.
Oprichter en enig redacteur Laurens Lammers: "Ik heb mezelf
geintroduceerd als de Broer van Francisco (van Jole) ergens in december
1997. Mijn eerste \'blog\' was de Daily Wacko. Al heette het toen nog
een e-zine. De Daily Wacko was een parodie op Van Joles Daily Planet,
inclusief exact dezelfde stalinistische opmaak en hetzelfde soort logo
(gemaakt door een lezer/fan, want zelf had ik geen kaas gegeten van dat
soort dingen). De Daily Wacko stuurde ik elke maandagochtend naar een
groep abonnees en stond daarna online."

E-zines waren populair op het web omdat ze zinspeelden op het nieuwe en
spannende van het web. Met de start van het internet in Nederland was er
een behoefte aan sturing en duiding. Wat is er mogelijk? Waar moet ik
heen voor mijn informatie en nieuws? Hoe werkt het internet? De eerste
nieuwsbrieven vervulden die behoeften. Later werden ze specifieker en
thematischer, er kwamen nieuwsbrieven voor voetbalclubs, moppen en
uitgaan. De e-zines in Nederland zijn nodig geweest voor de volgende
stap die de schrijvers konden maken, zelfstandig publiceren op het web.

## De eerste golf weblogs

In de periode dat de e-zines floreerden in Nederland, ontstond er in de
Verenigde Staten een nieuw fenomeen. Jorn Barger was al actief op andere
online netwerken zoals Usenet. In februari 1995 begon Jorn met het zijn
Robot Wisdom website, waar hij essays en artikelen plaatste over onder
andere James Joyce, AI en Internet cultuur. Op 17 december 1997 noemde
hij voor het eerst de term weblog op zijn website Robotwisdom.com.
Geschreven als WebLog, omdat "de lettergeep blog verschrikkelijk
klinkt."[^10] Hiermee beschreef hij zijn zoektochten op het internet,
het "loggen" van het web zoals meerdere bloggers nu nog zullen zeggen.
Jorn en Robot Wisdom worden over het algemeen als de grondleggers van de
weblog genoemd. Echter, Tim Berners-Lee bedacht bij CERN in 1989 het
principe van gelinkte documenten op computers en daarmee het World Wide
Web. De eerste webpagina die werd gemaakt is een weblog. In Netscape, de
browser van weleer, zat de knop "What's New". Daarmee bezocht je deze
website. Een constant geupdate overzicht van nieuwe websites die begin
jaren '90 wereldwijd online kwamen. In 1994 was Justin Hall bezig op een
persoonlijk weblog. Een lifelog zouden wij het noemen. Zijn persoonlijke
beslommeringen, romances, maar de zelfmoord van zijn vader, alles kwam
online. Webdesigner Jeffrey Zeldman claimt dat hij sinds 1995 een blog
bijhoudt. In de Verenigde Staten is er dus eveneens onduidelijkheid over
de begindagen van de blogosfeer. De term "blog" is in 1999
geïntroduceerd door Peter Merholz. Hij brak het woord weblog op in "we
blog" en om onduidelijke reden is de term Blog blijven bestaan.

Op Hypertext2009 presenteert Rudolf Ammann een paper over de begindagen
van de blogosfeer in de Verenigde Staten. Hierin haalt hij wederom Jorn
Barger aan en de moeizame relatie die Jorn had met software ontwikkelaar
Dave Winer. Hij zet in januari 1997 een nieuwe versie van zijn
webplatform Frontier online. Deze had een nieuwe functionaliteit, de
NewsPage. Hiermee was het voor het eerst mogelijk om zonder kennis van
HTML een homepage te maken die de artikelen gesorteerd op datum zou
laten zien in omgekeerd chronologische volgorde. Dave begint in februari
1997 de publicatie Scripting News maar hij claimt niet de term weblog te
hebben uitgevonden. Dave is daarentegen wel een belangrijke voorvechter
geweest van het online publiceren. Hij heeft aan de wieg gestaan van
RSS, de technologie om digitale content snel en eenvoudig online te
verspreiden en samen met Adam Curry kan Dave als de godfather van
Podcasting worden genoemd. Dave Winer "bootstrapped the blogging
revolution", veel latere bloggers zijn eerder door Dave geïnspireerd dan
door Robot Wisdom.

Ammann vertelt in zijn essay dat Jorn grote moeite had met de
verschillende soorten blogs die er ontstonden. Niet alleen de linklogs
zoals Robot Wisdom, maar ook andere blogvormen:"You can certainly
include links to your original thoughts, posted elsewhere ... but if you
have more original posts than links, you probably need to learn some
humility."

Ondertussen is elders in de Verenigde Staten de onbekende
internetjournalist Jim Romenesko aan het werk bij een lokale krant. Elke
dag voor hij aan het werk gaat, surft Romenesko langs de sites van de
lokale kranten, zoekt het bizarre en opvallende nieuws en plaatst het op
zijn weblog The Obscure Store and Reading Room
(http://www.obscurestore.com/). Daarnaast geeft Romenesko nieuws en
inside informatie over journalistiek en media, wat hem populair maakt
bij de redacties van de grote landelijke kranten.

Jorn Barger zal na het claimen van de term weblog nog lange tijd een
voorvechter blijven van het vrij geschreven online woord. Hij komt wel
meer en meer met Dave Winer in de clinch over de richting die weblogs op
moeten om uiteindelijk in 2007 nogmaals een behoorlijk stringente lijst
van regels voor weblogs uit te brengen: "A true weblog is a log of all
the URLs you want to save or share. (So del.icio.us is actually better
for blogging than blogger.com.)"[^11]

Naast RobotWisdom en Obscure Store zijn er nog twee andere Amerikaanse
website die van invloed zijn geweest op de Nederlandse webloggers van
het eerste uur. De eerste is Memepool. Deze groepsblog is in 1998
opgericht door onder andere Joshua Schachter[^12]. Hij zou later de
bookmarkdienst Delicious oprichten. Memepool kenmerkte zich als een
typische linkdump in de geest van Robot Wisdom. Links naar het vreemde,
obscure, grappige en interessante op het net, vergezeld met een korte
beschrijving. De blog had geen reactiemogelijkheden en de auteurs waren
alleen bekend onder pseudoniemen. Op Memepool waren dagelijks nieuwe
links te vinden, maar op 22 april 2008 was het afgelopen met de site.
Sinds die datum zijn er geen nieuwe posts meer geplaatst.

Cameron Barret startte op 11 juni 1997 Camworld[^13], een site die hij
gebruikte om links te posten naar artikelen over webdesign. Deze
gebruikte hij als leraar op het Northwestern Michigan College. Maar na
zijn lessen ging hij door met het verzamelen en publiceren van links, om
uiteindelijk in 1999 het essay "The anatomy of a weblog"[^14] te
publiceren waarin hij een eerste aanzet doet de Amerikaanse tijdlijn van
de webloghistorie samen te stellen. Cameron is de eerste weblogger die
in 1997 wordt ontslagen vanwege zijn blogpraktijken. Uiteraard doet hij
hier uitgebreid verslag van op zijn weblog: "\[...\]if you\'ve read my
fiction, you might or might not agree with my co-workers and my boss. I
freely admit that my fiction is of the experimental kind."[^15]

De geschiedenis van de Amerikaanse weblogs is al minstens zo diffuus als
de Nederlandse. Maar het neemt niet weg dat de grote start van weblogs
duidelijk in de Verenigde Staten plaatsvond. Jorn Barger, Dave Winer,
Cameron Barret en Jim Romenesko zijn duidelijk de pioniers in de
Amerikaanse blogosfeer en zetten de standaard voor wat er wereldwijd zou
gebeuren. Maar waar in de VS de blogosfeer is geschapen door een
geflipte hippie, een softwareprogrammeur, een journalist en een leraar
zou in Nederland de zegetocht van weblogs beginnen bij een stagiair
Journalistiek, een salesmedewerker bij een internetprovider en een
kunstzinnige schrijver. Niet gehinderd door enige kennis waren ze
onafhankelijk van elkaar aan het ontdekken hoe de ultieme publicatievorm
voor het web vorm zou krijgen op Nederlands grondgebied.

*"Als je naar Italie op vakantie gaat, neem dan eerst deze tarieven
door, misschien is het aanschaffen van een prepaid kaart in Italie
goedkoper dan in Nederland. (PlanetMultimedia)"*

*"Het verslag van Tornhout Werchter '99"*

*"Hoe mol ik mijn computer, deze guide vertelt hoe. (camworld)"*

Drie losse posts, linkdumps, van één van de eerste weblogs in Nederland.
Compleet niet gerelateerd aan elkaar, het zijn verschillende onderwerpen
die wel door één persoon worden geschreven. We waren gewend dat een
e-zine of een website duidelijk over één onderwerp of thema gaat. De
eerste persoonlijke homepages die werden gemaakt, hadden vaak een
overkoepelend thema die alle informatie bij elkaar zou houden. Of je nu
een homepage maakte over je familie, je favoriete voetbalclub of je kat,
je zorgde dat je op je homepage het zo strikt mogelijk over dat
onderwerp hield.

E-zines konden wel wat vrijer over onderwerpen schrijven. Smallzine
behandelde zowel de nieuwe bezoekerstellers als de laatste
ontwikkelingen op gebied van HTML, maar kon uitwijden over privacy op
het net. Shift en voorheen e-Wave waren vooral gericht op de
cyberculture, vanuit een sociaal, maatschappelijk en artistiek
perspectief. Daily Planet was als dagelijkse krant nog het meest te
vergelijken met de eerste weblogs in Nederland. Francisco schreef wat
hij tegenkwam en dat ging vaak over de netcultuur. Maar vaak kwam daar
zijn eigen mening in naar voren. Ik zal Francisco niet snel betrappen op
het linken naar een verslag van Torhout Werchter, maar wellicht wel naar
de webcams bij dat festival mochten ze er zijn geweest.

De eerste bloggers in Nederland zijn duidelijk beïnvloed door de
vaderlandse e-zines en de links die ze vonden naar de eerste blogs in de
Verenigde Staten. Remco Sikkema (Sikkema.net): "Voordat ik begon met
[Sikkema.net](http://sikkema.net) waren er al wat andere weblogs zoals
Camworld en Robot Wisdom. Vermoedelijk dat ik die via nieuwsbrieven als
Shift ben tegengekomen of een andere nieuwsbrief. Maar ik ben die sites
wel gaan volgen en het viel me op dat ik iets vergelijkbaars in
Nederland nog niet had gezien. " Voor Remco, een werknemer bij
internetprovider GX Networks was het normaal om vrijwel de hele dag
online te zijn. Hij kwam veel sites tegen en merkte dat er meer van die
sites waren zoals hij zag bij Robot Wisdom. Remco: "Ik zat zelf wat met
HTML te experimenten en ik besloot voor mijn eigen homepage een
vergelijkbaar formaat te maken. Dat was in de eerste versies nog in
HTML. Ik moest nieuwe posts steeds netjes boven de vorige zetten. Pas
later kwam er weblogsoftware bij kijken."

Sikkema.net is met zijn homepage één van de eersten die een weblog
maakt. Hij is de eerste die de term op zijn site gebruikt. De eerste
blogpost van Remco stamt van 6 juli 1999[^16], wat hem niet direct de
oudste weblogger van Nederland maakt, maar wel één van de eersten. Remco
is met zijn site van belang voor veel startende webloggers. Op dezelfde
manier zoals nieuwsgroepen en e-zines de weg wijzen voor de nog
onwetende groep internetters die net online komen via de publieke
providers, zo wijst Remco ons de weg door het groeiende woud van nieuwe
websites en nieuwe weblogs. Want als er een nieuwe weblog bijkwam in
Nederland, dan was Remco er vaak als eerste bij om er melding van te
maken op zijn weblog. Je wist dan direct dat je meer bezoekers zou
krijgen, wat voor elke beginnende weblogger natuurlijk een heerlijk
gevoel is. Remco schreef in de begintijd van zijn blog een column op
zijn site. Daar schrijft hij al waarom hij is gaan webloggen:"Hoewel er
tig e-zines zijn in het Nederlands, zijn er amper weblogs te vinden in
het Nederlands. Dit is dus de tweede reden dat ik deze site in het
Nederlands maak, het weblogging moet ook hier opkomen en misschien is
mijn weblog wel een aanzet tot meerderen." [^17] Door zijn werk en zijn
lange dagen online heeft hij vaak de nieuwste links als eerste en zet ze
direct op zijn weblog. Nog geen 20 dagen na de start van zijn weblog
maakt hij zich al zorgen over de komst van Pitas, de weblogsoftware om
direct online je posts te schrijven: "Maak je eigen Weblog via deze
webbased pagina, dus zonder het elke keer aanpassen van HTML en het
uploaden via FTP. Als deze WeblogFabriek gaat lopen kan ik beter
inpakken en wat nieuws gaan zoeken." Op 24 augustus maakt Remco voor het
eerst melding van een Nederlandse weblogcollega, Alt1069. Door het
verwoede schrijven van Remco valt hij in het buitenland op want zowel
Sikkema als Alt0169 zullen al snel worden genoemd in de webloglijst van
Jesse James Garrett[^18] als één van de weinige buitenlandse weblogs. In
november 1999 publiceren Dave Winer[^19] en Rebecca Blood[^20]
gezamenlijk de eerste negen Nederlandse weblogs linken op hun eigen
blogs:

Alt0169

Sikkema

Tonie

Morewherethat

Esc

MisterEdBlog

Joglog

Aanvang.net

Linked

Remco had de lijst met weblogs doorgestuurd naar Rebecca die ze
doorplaatste op haar eigen weblog. Een fraai stukje PR voor de
Nederlandse blogosfeer in de begindagen. Maar niet alle blogs waren al
even actief. Weblogs als Linked, Joglog en MisterEdBlog waren maar een
relatief korte periode echt actief waarna ze langzaam doodbloedden.
Achteraf gezien is Aanvang.net meer een startpagina dan een weblog,
aangezien er weinig extra tekst en persoonlijke observaties bij de links
waren te vinden. Het domein van Aanvang.net zou later worden
doorgestuurd naar dedigitalerevolutie.nl, wat daarna weer door Fan.tv is
omgezet naar een online tv kanaal.

Opvallend is dat in de lijst van zowel Rebecca als Dave Winer één
Nederlandse weblog niet noemen. Het is in de begindagen de enige weblog
die zich niet exclusief op het Nederlandse publiek richt en duidelijk
een Engelstalige focus heeft. De schrijfster heeft al enige tijd nauwe
connecties met de internetpioniers uit die tijd.

***Bloggen is een subjectieve blik op de wereld.***

Naam: Caroline van Oosten de Boer

Weblog: http://www.prolific.org

Ik was al sinds 1993 online, maar ik vond op het Nederlandse deel van
het internet weinig interessant. Ik ben altijd al geïnteresseerd geweest
in de Engelstalige wereld dus was het logisch dat ik me meer op het
buitenland richtte. Sinds 1998 had ik een eigen homepage op een ander
domein dan Prolific.org. Die was gemodelleerd naar aanleiding van de
site van Jeffrey Zeldman, een webdesigner die in de begindagen van het
visuele web veel opzien baarde met zijn projecten en experimenten. Eén
van de dingen die hij deed was bijhouden wat hij op het web had
gevonden. Linkjes met een korte tekst plaatsen. Ik begon dus links op
mijn site te zetten. Alles met de hand, want er was toen nog geen
weblogsoftware. Maar naast Zeldman waren er andere pioniers die ik in de
gaten hield zoals Derek Powazek, Evan Williams en Meg Hourihan. De
laatste twee zouden met hun bedrijf Pyra de weblogsoftware Blogger
maken. Ik was de tweede Nederlander die een account bij Blogger nam.
Tonie was de eerste Nederlander die op de lijst stond met nieuwe weblogs
bij Blogger. Ik zette de posts die ik al had gepubliceerd om naar
Blogger en ik begon met bloggen, op 27 oktober 1999. Op die datum ben ik
echt begonnen met het posten van links naar ander sites. Later ben ik
overgestapt op diverse andere weblogsoftware als Movable Type en heel
even Pivot. Nu schrijf ik alles in Wordpress.

Ik had wel wat moeite met het bloggen in de begindagen. Want er waren
wel wat eerste dagboekjes online te vinden, vooral bij Livejournal. Maar
ik vroeg het me af, wat is nu de bedoeling van het bloggen? Moet je nou
over jezelf schijven of juist gaan linken? Webloggen is voor mij het
posten van interessante links naar andere sites met een kort commentaar
van jezelf erbij. Dat was voor mij het echte webloggen. Toen het in 2000
in Nederland begon te komen werd het al heel snel lifeloggen, dat is
dagboekschrijven. Terwijl ik het meer een curatorfunctie vind. Bloggen
is een subjectieve blik op de wereld. Het bloggen was voor mij een hele
logische stap. Eind jaren '80 ging ik op school al maandelijks naar de
copieermachine om een underground roddelblaadje in elkaar te zetten en
te verspreiden. Ik heb voor fanzines geschreven. Toen ik studeerde kwam
ik in aanraking met U2 en kwam ik met dat fandom in aanraking. Ik
schreef toen met mensen over de hele wereld en ik kreeg pakketjes met
tapes van concerten. Het hele idee van zelf publiceren zat er altijd al
in. Dus toen internet kwam was het logisch dat ik online zou gaan
publiceren.

Alles wat goed geschreven is en ergens over gaat heeft bestaansrecht.
Dan maakt het niet uit of het een schetsboek, blog of iets anders is.
Maar het hangt er van af wat je kunt, je moet wel je eigen mening kunnen
opschrijven. Waar ik minder blij van wordt zijn de weblogs die duidelijk
als uitgangspunt hebben dat er geld moet worden verdiend. Ik vind dat
het uitgangspunt altijd datgene moet zijn wat je hebt meegemaakt en dat
met iedereen deelt. Ik zeg niet dat alle commerciële weblogs slecht
zijn. Er zijn genoeg blogs die geld verdienen en waar je de liefde voor
het onderwerp echt wel ziet. Met mijn eigen U2Log en Whedonesque verdien
ik wat geld, maar dat is puur om de kosten terug te verdienen in plaats
van in mijn levensonderhoud te voorzien.

In de beginperiode was het echt een hele kleine groep mensen die een
blog had. Wereldwijd waren er misschien maar 300 bloggers en we kenden
elkaar wel. Dat was vooral via een mailinglist genaamd "Weblogs". Die
mailinglist was privé en alleen op uitnodiging kreeg je toegang. De
mailinglist was gestart door Jesse James Garrett, die de eerste lijst
met weblogs ter wereld maakte.[^21] De lijst was behoorlijk serieus en
er werd flink gediscussieerd over de opkomst van weblogs en wat het zou
betekenen voor internetjournalistiek. Ik was daar zelf niet zo actief op
maar las wel alles wat voorbij kwam. Uiteindelijk kwamen er in Nederland
meer weblogs en waren de eerste bijeenkomsten waar we elkaar leerden
kennen. Ik vond het wel leuk dat er meer weblogs kwamen en ging dus naar
de eerste meeting in Rotterdam, de Virtuele Instuif, georganiseerd door
Alt0169. Maar al heel snel kwam er een soort clash tussen Alt0169 en het
groepje mensen waar ik bij zat (Lars Pasveer, Wilco Noordermeer, Martijn
van Es, Merel Roze, Walter van den Berg). Als reactie daar op namen we
de geuzennaam Geitenfokkersvereniging. De lui van Alt vonden ons
geitenfokkers, we waren net iets te gezellig en te lief. Een beetje
kinderachtig allemaal, we hebben een week die site gehad met die naam
maar dat bloedde al snel dood.

Ik was dat niet gewend vanuit de Engelstalige wereld, waar iedereen in
de begindagen vriendelijk voor elkaar was, elkaar hielp, samen iets
opbouwden. In Nederland was er toch meteen een vijandige sfeer waar je
elkaar afzeikt en neerhaalt. Ik had geen idee waar die persoonlijke
aanvallen vandaan kwamen, ik had mensen als Jeroen Bosch nog nooit
gesproken. Dus je had 15 webloggers in Nederland die al meteen in
groepjes uiteenvielen. Pas later is de Nederlandse blogwereld weer wat
gezelliger geworden met de Vondelparkmeetings. Maar ik was er toen al
weer klaar mee en besloot weer in het Engels te gaan loggen en me niet
met de Nederlande blogosfeer bezig te houden.

Webloggen is nooit doorgebroken in Nederland, het is al opgehouden voor
het is doorgebroken. Nu is het Hyves, Facebook en vooral Twitter. De
komst van de weblognetwerken zorgde er voor dat het nooit is geworden
wat ik vind dat webloggen is. Op de weblognetwerken ging het vooral over
je hond of kat en na drie weken houden ze er mee op. Er zijn maar weinig
mensen die al 15 jaar menen dat ze iets te vertellen hebben.

Wat ik wel interessant vind en waar ik blij mee ben is dat er in
Nederland wat meer commerciële weblogs zijn. Maar zoals al eerder
gezegd, wel als je ziet dat ze passie voor het onderwerp hebben en de
drang hebben om online te publiceren. Ik ben dus wel blij dat er hier
wat meer gebeurt dan alleen het shockloggen. Dat shockloggen is wel iets
typisch Nederlands. We zijn al wat grover in de mond dan Amerikanen, we
zijn daar wat meer recht-door-zee in. Ik kan het langzaam maar zeker wel
waarderen. Wat ik vooral interessant vind is de invloed van GeenStijl op
de Nederlandse taal, hoe zij Engelse uitdrukkingen vernederlandsen.

Wat mij drijft om door te gaan is het idee dat ik kennis kan
doorschuiven en mensen kennis laten maken met alles wat nieuw is en wat
nog niet bekend is. Daarnaast de drive om te documenteren en te
publiceren. Ik vind dat bepaalde ideeën en momenten bewaard moeten
blijven. Daar is een weblog ideaal voor. Wat ik prettig vind aan het
webloggen is de mogelijkheid om mensen bij elkaar te brengen. Met name
op de andere blogs die ik beheer, U2Log en Whedonesque, zie je dat
mensen echt bij elkaar komen omdat ze fan zijn van U2 dan wel Josh
Whedon. Ik hoef er zelf niet constant deel van uit te maken, maar ik
vind het geweldig als anderen samen veel lol hebben en ik daar aan heb
geholpen. Ik hou het al zo'n 10 jaar vol om een blog bij te houden. Dat
is voor een kleine groep mensen, maar ik doe het graag. Ik ben er niet
rijk van geworden en ik wil niet zeggen dat ik heel goed ben. Maar het
blijft de drive om iets te vertellen, om te publiceren. Om mijn mening
te delen met anderen.

Het is opvallend dat Caroline en haar Prolific relatief lang onopgemerkt
zijn gebleven in de Nederlandse blogosfeer. In de begindagen waren de
eerste bloggers als Remco en Tonie er als de kippen bij als er weer een
nieuwe weblog bij was gekomen. Het was makkelijk bij te houden via de
statistieken van Nedstat wie er op je website was gekomen vanaf welke
site.

Nedstat is opgericht door Michiel Berger, die begin 1996 de behoefte
kreeg om het bezoek van websites te meten die niet op zijn eigen server
stonden. Hij deed dit door een plaatje op de homepage te laten
downloaden vanaf zijn eigen server. Nadat hij ondernemer Hans Veldhuizen
heeft ontmoet in een Amsterdams café wordt het bedrijf Nedstat
opgericht.[^22] De tellers zijn direct een hit bij de makers van
homepages en weblogs. Waar je voorheen maar zat te gokken hoeveel
bzoekers je website had, nu kon je in elk geval iets daar van terugzien.
Nedstat had met hun statistiekenpagina's nog eens slimmigheid ingebouwd.
Iedereen die een website aanmeldde moest opgeven in welke categorie deze
thuishoorde. Al snel kwam er een categorie Weblogs. Hierdoor kon je als
blogger direct twee trends volgen: Welke nieuwe weblogs zijn er vandaag
bij gekomen en op welke plaats staat mijn eigen weblog? Tevens kon je in
de statistieken terugzien waar je bezoek vandaan kwam. Zo kon je snel
zien wie er naar je had gelinkt en of dat een nieuw weblog was.

De Nedstat tellers waren een belangrijke aandrijver van bezoek naar
nieuwe weblogs in de eerste jaren. Maar naarmate het web steeds drukker
werd, kwamen er meer commerciële sites. In 1999 en 2000 begon de online
temperatuur langzaam maar zeker naar grote hoogte te stijgen door de
enorme goudkoorts die er heerste rondom het internet. Zo kwamen langzaam
maar zeker meer sites online die gebruik maakte van de gratis Nedstat
tellers. Helaas zouden ze dat niet allemaal even netjes doen. Een
collectief van schrijvers, bestaande uit Rotterdamse kunstenaars en een
Utrechter met schrijversdrang zouden dat met de Nationale Nedstat
Tellerdag genadeloos laten zien:

*"We zaten midden in de hype hype die de eerste golf van de Nieuwe
Economie heet, de internetbubble: elke gek maakte een internetplek die
naar eigen zeggen overliep van bezoekers/succes. Bedrijven gebruikten
zo'n teller maar anders dan de weblogs, ze liepen niet te koop met hun
bezoekersaantallen. Veel bedrijven maakten de teller onzichtbaar. In een
verborgen framesetje, of door het verplicht te plaatsen plaatje een
formaat van 1 bij 1 pixels mee te geven. Al is de leugen nog zo snel,
Alt0169 achterhaalt de teller wel. Dat was de Nedstat Teller Dag" --
Jeroen Bosch, Alt0169*

## Bloggen met één doel: Het Internet opkopen en sluiten

*Het Dagelijks Nieuws - 7 mei 1997*

*"Gelezen op pagina 2 (economie): \'Dankzij het Internet maakt Levi\'s
tegenwoordig spijkerbroeken op maat, iets dat vroeger ondenkbaar
was.\'"*

*Het Dagelijks Nieuws -- 8 mei 1997*

*"Ook deze week is de landelijke creativiteit weer schrikbarend gedaald.
De vorige week ingezette trend lijkt zich te continueren. Ten opzichte
van dezelfde week vorig jaar daalde de landelijke creativiteit met maar
liefst 45%. Analisten voorspellen dat het einde voorlopig nog niet in
zicht is. Ons advies: verkopen."*

"Alt0169 is opgezet als weblog vrij gemodeleerd naar aanleiding van
Robot Wisdom en Memepool. Het was een logisch vervolg op (voorheen) Het
Dagelijks Nieuws op de Jeroen Bosch homepage, geschreven door mijzelf en
Hugo Spruijt. Het Dagelijks Nieuws bestond uit een aaneenschakeling van
associaties en invallen vrij geinspireerd op het nieuws, licht
absurdistisch van karakter, dagelijks een of meer berichten, tekeningen,
animaties, links. Een weblog avant la lettre, al bestond dat woord toen
nog niet. De site was actief van 6 mei 1997 tot en met 18 mei 1999 en
nog in archief online"[^23]

Jeroen Bosch kende via Het Dagelijks Nieuws een aantal lezers
persoonlijk. Gezamenlijk besloten ze na het stoppen van Het Dagelijks
Nieuws om een nieuwe site te beginnen.

Joep Vermaat is één van de lezers van Het Dagelijks Nieuws. Joep is al
een tijd op het web actief onder zijn pseudoniem Pjoe! en op de
gelijknamige site heeft hij een klein blog over zijn belevenissen bij
concerten en voor zijn werk in het buitenland.[^24] Joep is duidelijk
aan het experimenteren met de mogelijkheden van het schrijven op het web
en de design- en programmeermogelijkheden.

*"So here we are, halfway through the design phase. Had some input on my
first try. It made me doubt, but I still quite like the vertical index
below. Did discover some great things using the backgroundcolor of table
cells. Skipped the borders, added a picture. It\'s looking nicer
already."*

Joep houdt op zijn site bij wat hij verandert in het design om na een
periode stilte te melden dat er meer activiteit van hem op een andere
site zou zijn.

Jeroen: "Samen met Joep hebben we gebrainstormed over een naam en een
domeinnaam. We ontdekten dat c.com nog vrij was. c.com: supercool!
Alleen bleek na enkele dagen dat c.com niet werd vrijgegeven om ons
verder onbekende redenen. Als alternatief is toen gekozen voor alt0169,
ascii-code voor het copyrightteken. De opzet was een klassiek weblog,
een linkdump: wat we elkaar door gaven middels mail en ICQ, dat zouden
we kunnen gaan delen in het openbaar en in principe met de hele wereld -
een chronologisch opgezette nieuwswebsite, laatste bericht bovenaan, al
het nieuws op de voorpagina."

Eén van de lezers van Het Dagelijks Nieuws is Robert van Eijden alias
Oxysept: "In de tijd van HDN (\'97/\'98) begonnen Jeroen en ik te mailen
en vanaf de zomer van 1999 ontmoetten we elkaar in het echt. Op een
barbecue die zomer in de tuin van de opnamestudio van de Rotterdamse
blindenbibliotheek waar eveneens Hubert van later Retecool aanwezig was,
vroeg Jeroen of ik mee wilde doen met zijn nog op te richten weblog
Alt0169.com, samen met Joep. Dat leek me wel wat, ik was zelf al actief
op mijn eigen website Maarwatishet.com. Dat is niet echt een weblog te
noemen. Zo zou ik verschillende platforms hebben voor verschillende
behoeften."

Robert is met zijn website Maarwatishet.com een verademing in de
Nederlandse internetwereld en een bron van linkinspiratie voor veel
webloggers. Oxysept, zijn nickname is afgeleid van de
contactlensvloeistof, is echter kraakhelder met zijn mening over het
web: "Het hele internet is wat mij betreft een duivelse plaats waar
iedereen zo ver mogelijk bij vandaan dient te blijven."

Met zijn eigen, ietwat verwrongen beeld van de wereld schrijft hij
pagina na pagina vol met zijn belevenissen. "Ik ben ooit met
Maarwatishet.com begonnen omdat mijn e-mails aan vrienden, bekenden en
zelfs onbekenden steeds vreemder en wijdlopiger van aard werden. Het
leek mij daarom handiger om de verslagen van mijn belevenissen (en
vooral het gebrek daaraan) op een website te zetten. Omdat ik zelf ook
niet precies wist wat voor site het was, noemde ik het geheel *Maar wat
is het?* Dat was in november 1998. In mei 1999 kocht ik het domein
Maarwatishet.com en daar zit ik nu nog steeds."

Een weblog konden en mochten we het niet noemen. Oxysept in zijn eigen
woorden: "In de begindagen van mijn site was het misschien wel een
weblog, toen postte ik soms drie stukjes per dag. Helaas zijn de
archieven van de eerste maanden verloren gegaan bij een grote brand. Een
enorm drama was dat. (O nee, dat klopt niet, ik heb ze gewoon verwijderd
toen ik overging naar mijn eigen domein.) Nu post ik nog maar ongeveer
drie updates per jaar, al zijn die stukken meestal wel veel langer dan
de oprispingen uit mijn begintijd. Qua updatefrequentie voldoe ik dus
niet aan de term weblogger, en wat inhoud betreft ook niet echt. Zelf
heb ik mijn site bij de lancering 'e-zine' gedoopt, dat is Engelands
voor 'elektronisch tijdschrift'. (E-zine was een hippe term in 1998, net
als 'push-technologie' en 'printing on demand'.) Wat mijn site nog
minder weblog maakt, is dat ik nooit een reactiepaneel heb gehad -- in
het begin niet omdat zulks nog niet bestond, en later niet omdat ik te
autistisch ben om de HTML van mijn site aan te passen (die is daarom al
sinds 1999 onveranderd gebleven). Uit mijn parttime-autisme zijn
overigens de meeste verhalen op Maarwatishet.com voortgekomen, dus wat
dat betreft zijn vorm en inhoud één"

Robert begon samen met Jeroen Bosch en Joep Vermaat Alt0169.com. De site
zag op 16 augustus 1999 het levenslicht en het was direct een hit. Omdat
het zo anders was, zo vernieuwend voor het Nederlandse web. De
schrijvers op Alt0169 noemden zich Newswatchers: "We maakten geen
nieuws, we lazen nieuws. Een handvol human agents die als intensieve
lezers dagelijks een stuk of wat maal het ganse internet aflazen en zo
heel veel dingen tegen kwamen. Design, techniek, nieuws, internet: heel
breed."

Francisco van Jole: "Alt0169 was de eerste die er toe deed. Zij hadden
alles wat weblogs hebben gemaakt tot wat het nu is. Ze hadden een eigen
taaltje, gebruikten pseudoniemen en maakten zichzelf wat groter door af
te geven op anderen. Veel termen die nu nog worden gebruikt komen
rechtsreeks van alt0169 vandaan. De invloed van die blog is nu nog
merkbaar in de Nederlandse blogosfeer." Het is Francisco die in 1999
voor het eerst een kort stukje schrijft over Alt0169 en Jeroen Bosch:
"Opvallend is ook dat hij mensen niet bij naam noemt maar bij hun URL of
email-naam."

De schrijvers van Alt0169 waren op de site vaak alleen te herkennen aan
hun initialen of hun pseudoniemen. De schrijversgroep zou een aantal
wisselingen kennen, maar de volledige groep schrijvers bestaat uit

Jeroen Bosch aka de Kolonel

Joep Vermaat aka Pjoe

Robert van Eijden aka Oxysept

Ralph Oei aka Eendvogel

Frank Scheelen aka Perk

Alt0169 valt op. Ze schrijven meerdere malen per dag een update op de
weblog, maar ze zijn ook een expert in het vinden van nieuws,
interessante sites en de opvallende nieuwe ontwikkelingen op dat nieuwe
wereldwijde web. Ze pseudoniemen die ze gebruiken zijn geen probleem,
sterker nog, het versterkt de ietwat mystieke sfeer die hangt om het
collectief. Ze bedenken eigen termen en het vernederlandsen van Engelse
termen wordt een sport bij de schrijvers. Beruchte voorbeelden van het
spelen met taal zijn "wat ik je brom", "internot", "stromende media" en
"Geile Neukseks". Het gebruik van de term "Het Utrechtse stadje U." en
"Het Amsterdamse stadje A." komt van Alt0169 en is nog een vaak
gebruikte term op diverse websites en sociale netwerken. De bekendste
term die Alt0169 heeft geïntroduceerd is het potsje. Inderdaad, een
post, een weblogartikel. De term wordt tot op de dag van vandaag nog
gebruikt door webloggers die meewarig kijken naar de corrigerende
reacties als de term weer in een artikel wordt gebruikt.

Jeroen: "Een term als hardcore vernederlandsden we naar haardcore. Nog
niet plat genoeg werd dat open haardcore. En omdat in die tijd alles
mega was werd dat mega open haardcore. En dat werd weer getransponeerd
naar Rotterdam: Rotterdam mega open haardcore webring"

Frank Scheelen, was al actief met een eigen weblog, MoreWhereThat. Een
Spartaans uiterlijk, knalgroene achtergrond, maar erg opvallend omdat
het zowel de korte linkdumps combineerde met langere en inzichtelijke
artikelen. MoreWhereThat was één van de eersten die een onderscheid
maakte met een inleidende tekst en een link naar de complete
artikelpagina, een normale manier voor de hedendaagse blogs, maar toen
nog erg vernieuwend. In de begintijd van de blogs was het normaal om je
complete blogpost op de voorpagina te plaatsen, omdat de weblogsoftware
dat nu eenmaal zo dicteerde. 500 links en 254 artikelen later was het al
weer klaar voor MoreWhereThat, op 24 juli 2000 stopte Frank om bij
Alt0169 verder te gaan:" Jeroen heeft me op zeker moment gevraagd om mee
te schrijven aan Alt0169. Dat streelde mijn ego, want Alt was op dat
moment de grootste en hipste particuliere webpublicatie in Nederland. Ik
heb toen een paar maanden mee gedaan, maar het tempo lag me uiteindelijk
te hoog. Alt was toch voornamelijk een linkdump: de lekkerste, meest
verse links verpakt in korte puntige stukjes in een volstrekt
idiosyncratisch idioom. MWT was in vergelijking met Alt een stuk
rustiger en saaier: de hoofdmoot bestond uit wat langere posts waarin
soms geen link voorkwam. We streefden naar een wat journalistieke,
opiniërende toon."

***We vonden het wat gortig worden, met een stuk of zeventig weblogs in
Nederland.***

Naam: Frank Scheelen

Weblog: Morewherethat // http://www.perk.nl/morewherethat/

Eind jaren negentig begon het web te exploderen in omvang. Tot die tijd
heerste het gevoel hebben dat je alles van belang wel gelezen kon
hebben. Bij Alt0169 zeiden we dat ook: ik heb vandaag het internet weer
uitgelezen. Een van de mensen die dat ook schenen te doen was Jorn
Barger van robotwisdom.org. Jorn Barger was een curieuze figuur. Een
beetje malle, gestudeerde gast met een woeste baard. Hij deed volgens
mij weinig meer dan websurfen op zijn antieke PC en hield daar een
logboek van bij, een weblog. Wat mij aan dat logboek fascineerde was dat
ik na verloop van tijd het gevoel kreeg dat ik Barger daadwerkelijk
kende, ondanks het feit dat hij zich (in zijn weblog) beperkte tot het
posten van linkjes. In zijn selectie tekende zich een persoonlijkheid
af.

Ik stuurde toentertijd in de signature van mijn mailtjes vaak een link
naar een interessante website of -pagina mee. Ik zag dat Robotwisdom
zo'n soort linkdump was en ik wilde iets met PHP gaan doen. Wat ik toen
deed was met Robotwisdom als voorbeeld mijn eigen site maken. Zo is
Morewherethat (MWT) ontstaan, ik wilde mijn eigen plek om links op te
plaatsen. Maar MWT kreeg daarnaast een afdeling met noeste
handgeschreven artikelen, over dingen die me persoonlijk bezig hielden.
Die namen veelal de vorm aan van recensies. Daarin leek het al veel meer
op de blogs zoals we die nu kennen.

Al snel na de start van MWT heb ik Frank Hartgers en Michiel Leenaars
gevraagd om mee te schrijven. Zij waren studievrienden met wie ik
ongeveer een jaar daarvoor geprobeerd had een website over nieuwe media
literatuur van de grond te tillen, perk.nl. Verder waren er nog wat
gastauteurs, veelal vrienden van mij. We hadden serieuze plannen met
Perk, dat weblog deden we er eigenlijk maar een beetje bij. Maar we
waren en zijn nog steeds nieuwsgierige mannetjes. Multidisciplinaire
types met een diepgaande interesse voor cultuur in de breedste zin van
het woord. Daar horen muziek en literatuur bij, maar ook de ontwikkeling
van de nieuwste processors en de games die ze mogelijk maken. Een weblog
is bij uitstek een podium waarop je al deze passies kunt uitleven, de
spreekwoordelijke zeepkist.

Ik had zelf met PHP een webinterface op een MySQL database in elkaar
geknutseld, een soort mini-CMS\'je. Dat klinkt tegenwoordig als een
no-brainer, maar toen was dat best opmerkelijk. Jeroen en Joep deden
Alt0169 helemaal met notepad en FTP en ze keken met enige jaloezie naar
dat high-tech systeem van ons. Dat was een paar jaar voordat Blogger
groot werd. Ik heb mezelf later wel eens voor de kop geslagen. Als ik
dat systeempje van mij toen te gelde had gemaakt was ik nu binnen
geweest. Het internet is een festival van gemiste kansen.

Na een jaar zijn we weer gestopt met MWT. Het leek ons een mooie
symbolische periode. We vonden het wat gortig worden, met een stuk of
zeventig weblogs in Nederland. Al die zelfbevlekkerij! We hebben
geprobeerd het goede voorbeeld te geven door er een punt achter te
zetten. Het heeft niet geholpen.

Het zou een interessante ervaring geweest zijn als we met MWT één van de
eerste grote blogs waren. In die tijd waren blogs een randverschijnsel
waarop door de professionele journalistiek werd neergekeken. Ik kan me
een sneer herinneren van journaliste Marie-José Klaver die weblogs
terzijde veegde als een medium voor amateurs. Daarin had ze natuurlijk
gelijk, maar ze miste het belangrijkste punt. Een weblog (of een website
in het algemeen) stelt je in staat om als individu je stem te verheffen
in het publieke debat, en wel op een schaal die voorheen onmogelijk was.
Tot de komst van het internet was je als niet-professioneel schrijver
aangewezen op de ingezonden brieven rubrieken. Wilde je serieus aan de
slag dan moest je toetreden tot een redactie of zelf een tijdschrift
oprichten, met alle kop- en geldzorgen van dien. Het weblogfenomeen
heeft dat voorgoed veranderd.

Ik kan me voorstellen dat MWT had kunnen profiteren van die
cultuuromslag. Natuurlijk hadden we dan professioneler moeten worden,
met een diepere site, een betere vormgeving en een solide redactie.
Anderzijds realiseer ik me dat MWT totaal geen inhoudelijke lijn
vertoonde. Het was een allegaartje van dingen die we leuk vonden. Dat
soort blogs wordt zelden echt groot. De meest succesvolle blogs beperken
zich toch vaak tot één onderwerp: internet, politiek, koken,
modelbouwtreintjes. Had MWT een serieuze stem in een of ander
maatschappelijke debat willen hebben, dan hadden we ons moeten
toespitsen op een enkel onderwerp en daarmee hadden we het karakter van
de site veranderd. Ik weet niet of het dan nog wel zo leuk geweest was.
Dan zou het meer als een baan aanvoelen.

De bomen rezen tot de hemel aan het begin van de 21^e^ eeuw. Niets was
te gek, internet was het beloofde land en iedereen met een vaag
businessplan op een viltje kon zo zakken geld ophalen om zijn online
winkel of dienstverlening tot een succes te maken. We weten intussen dat
het allemaal anders is gelopen. De Dotcom hype ligt al lang achter ons,
de slachtoffers van toen zijn weer opgekrabbeld en met wat meer
realiteitszin weer verder gegaan. Het Nederlandse vlaggenschip van deze
periode was Newconomy, het investeringsbedrijf van o.a. Maurice de Hond
en Roel Pieper. Zij wilden alleen in Nederlandse bedrijven investeren om
zo het hoofd te bieden aan de verwachte invasie van Amerikaanse
bedrijven. Maar gelukkig was niet iedereen in een jubelstemming over
alle nieuwe mogelijkheden die het web ons bracht. De bloggers van het
eerste uur, veelal zelf werkzaam in de internetindustrie, waren
sceptisch over alle wilde plannen, ronkende persberichten en de twee
omhooggestoken duimen van World Online's Nina Brink. Alt0169 was de
voorloper in het sceptisme. Jeroen Bosch: "Ralph Oei en ik deden lustig
mee tijdens een open chat van Newconomy. Wij vroegen ze het hemd van het
lijf met door ons verzonnen begrippen en kregen daar duidelijk antwoord
op dat ze daar zeker mee bezig waren. Fan Based Marketing kan ik me nog
herinneren, was een van de gebruikte begrippen."

De mannen van Alt0169 lieten het echter niet bij één chatsessie. Al snel
verschenen Fewconomy.nl (We Rule Openhaardcore) en Worldoffline.nl, twee
parodiesites op de iconen van de nieuwe Nederlande netwerkeconomie. Het
doel van Fewconomy? "het internet op te kopen en te sluiten." Niets meer
en niets minder.

Op 25 januari 2001 zou Fewconomy te koop staan op eBay[^25]. De reden is
wederom logisch: "Om het internet op te kopen en te sluiten is geld
nodig, veel geld. Om de financiële positie van Fewconomy te versterken,
is er voor gekozen om fewconomy.com zelf als eerste exit te laten gaan.
Met de verwachte revenuen zullen Yahoo! en Geocities worden opgekocht en
gesloten."

Diverse bloggers bieden hevig op de dan waardeloze onderneming maar de
domeinnaam gaat uiteindelijk naar Jan de Vries. De vraag blijft echter
bestaan, is het wel de echte Jan de Vries? Deze naam staat bekend in de
begindagen van het web als een veelgebruikt pseudoniem door de redactie
en lezers van Alt0169 in reactiepanelen, om anoniem startpagina's aan te
kunnen maken en in te loggen op gekraakte CMS'en.

De Fewconomy avonturen zijn tekenend voor de wilde groep kunstenaars die
Alt0169 dagelijks vullen met links over het hele web. Maar
tegelijkertijd mijden ze het landelijke nieuws niet. Jeroen en kornuiten
zien dat het web groeit, dat de kinderjaren voorbij zijn en dat "het
grote publiek" zich online laat zien. Dat publiek kwam vooral online via
een van de eerste commerciële internetproviders in Nederland, Planet
Internet.

## Het kladblok is geopend

Planet was de eerste provider in Nederland met een eigen redactie. Die
keuze is cruciaal gebleken voor de opkomst en groei van
internetjournalistiek in Nederland, temeer omdat de eerste bloggers van
Nederland onder andere uit de gelederen van Planet Internet komen. Als
Cybrarians, de verschrikkelijke toen-trendy naam voor de redactieleden,
struinden ze het web af op zoek naar interessante links en websites voor
de duizenden Nederlanders die hun eerste stappen online zetten. Eén van
die cybrarians was een kleine, schuchtere student uit Dedemsvaart. Hij
zou met zijn online kladblok en een onnavolgbare schrijf- en linkdrift
de Nederlandse weblogs meer populariteit geven. Tonie van Ringelenstijn
stapt in 1999 bij Planet Internet binnen, op zoek naar een plek om op
internet te schrijven.

"Ik was in 1999 eerstejaars student aan de Hogeschool Windesheim in
Zwolle en ik schreef voor twee regionale dagbladen. Maar ik was in mijn
vrije tijd al veel bezig met het internet en ik wilde graag voor een
nieuwssite schrijven. Ik solliciteerde bij Nu.nl die net waren begonnen.
Zij hadden het probleem zoals zoveel sites dat ze in het weekend hun
site niet vernieuwde met nieuwe artikelen. Ik stuurde ze een bericht met
de vraag of ik dat niet zou kunnen doen. Maar ik werd daar niet
aangenomen. Nu.nl had de insteek dat er niet teveel zelf geschreven
moest worden en dat was nu juist wat ik wilde. Met andere woorden, ik
zou te duur zijn voor de startende nieuwssite. Ik geloofde heilig in het
gegeven dat internetjournalistiek mogelijk was. Ook in de weekenden."
Tonie besluit daarom zijn geluk bij Planet Internet te proberen en daar
wordt hij aangenomen. Al snel heeft hij een aantal specifieke
themakanalen van de beginnende provider onder zijn hoede. De site van
Planet Internet gold voor veel mensen die net op internet kwamen als de
startpagina van hun surftochten. Zoals de Daily Planet een email-krant
was die richting bood op het internet, zo gaf de voorpagina van Planet
Internet dat als je met je browser online ging. De site was opgedeeld in
een aantal onderdelen zoals de News Planet, Music Planet, Computer
Planet en de Sex Planet. Tonie schreef voor diverse Planets, maar hield
ondertussen goed in de gaten wat er bij zijn collega's gebeurde.

"Twee van mijn collega's, Lars Pasveer en Diederik Meijer, waren echte
nerds. Zij waren altijd aan het rommelen met nieuwe software die
uitkwam, altijd nieuwe sites aan het bekijken. Op een gegeven moment
kwamen ze terecht bij Blogger.com en dat moest worden getest. We hebben
het hier over 1999 en wij waren constant gefrustreerd over de manier
waarop de site van Planet Internet geupdate moest worden. Onder Unix, in
de commandline editor VI, moesten we heel nauwkeurig onze updates
doorvoeren. En dat deden we op de pagina die live als startpagina voor
Planet Internet diende. Er was nog geen beheer of een content management
systeem. Dus elk stukje code en elk woord moest goed staan. Als je te
vroeg iets wilde opslaan en afsloot en je maakte een fout, dan lag de
startpagina er uit. Met als gevolg dat vrijwel direct de telefoon van de
helpdesk roodgloeiend stond, want "het internet was stuk". Toen we
Blogger.com zagen, leek het ons ineens een stuk gemakkelijker om dit
soort klusjes te doen. Een ander groot voordeel van Blogger waren de
archieven die automatisch werden aangemaakt. Bij Planet Internet moesten
we alles handmatig linken met een dagarchief en een weekarchief. Een
tijdrovende klus. Een ander groot voordeel was de template structuur van
Blogger. De opmaak en de stijl van de site stond al vast. Het enige wat
je hoefde te doen was in een tekstvak je verhaal schrijevn en op de knop
Publiceren te drukken."

Maar om het hele redactiesysteem van Planet Internet in een ander
formaat te gieten, dat was in die tijd nog een brug te ver. Tonie
besluit om diezelfde avond thuis Blogger te gaan testen. "Niet om er
meteen zelf iets mee te doen, maar omdat het me wel makkelijk leek om
sites mee te maken. Ik maakte in die tijd wel eens sites voor anderen.
Dus ik moest Blogger ergens mee gaan testen. Ik bedacht me dat we op de
redactie een mailinglist hadden waar ik de redactie altijd op spamde.
Dat was een vrij drukke mailinglist met tientallen berichten per dag.
Elke leuke site die we tegenkwamen die stuurden we op de mailinglist van
de redactie. Dus ik dacht, ik zet die links en sites op mijn eigen site,
met Blogger. Maar tijdens mijn research op het web voor andere artikelen
kwam ik veel interessants tegen. Dat bewaarde ik op die site. Daar komt
de naam Kladblok vandaan, het was letterlijk mijn kladblok waar ik
allerlei links en aantekeningen op zette. Alles wat ik tegenkwam wat
niet op Planet gepubliceerd zou worden, dat zette ik op mijn Kladblok.
Zo is het allemaal begonnen. Bij Blogger was ik de twintigste abonnee op
hun dienst. Ze hadden een tijdlang een chronologisch overzicht dus dat
kon ik mooi terugzien."

Tonie blijkt op zijn Kladblok een ongenadigde schrijf- en linkdrift te
hebben. Hij is onvermoeibaar in het vinden van en schrijven over het
nieuws. Omdat hij thuis toegang heeft tot de ANP nieuwsdienst en omdat
hij als privé persoon de nieuwsberichten niet hoeft te checken voor ze
worden gepubliceerd, kan hij vaak het laatste nieuws als eerste op zijn
weblog zetten. Tonie houdt naast een weblog een Slaap-o-meter bij[^26].
Hij registreert elke dag hoe lang hij slaapt. Hij slaapt gemiddeld 7-8
uur maar er zijn dagen dat hij maar 4-5 uur per nacht slaapt. De uren
dat hij wakker is zit hij achter zijn PC, te werken en te bloggen.
Opvallend in de Slaap-O-Meter is dat Tonie ten tijde van de aanslag op
de Twin Towers gemiddeld 5 uur slaapt. De grootste nieuwsgebeurtenis van
de 21^e^ eeuw heeft zijn weerslag op de jonge blogger en zijn drang om
er over te schrijven.

Gelijktijdig met Tonie besloot Laurens Lammers om naast zijn Daily Wacko
een weblog te beginnen: "Toen blogs 'in' raakten ben ik gaan bloggen op
:)=Esc. Dat was ergens in oktober of november 1999. Er waren al wel wat
meer weblogs. Mijn grootste inspiratie in die tijd waren onder andere
Alt0169.com, Sikkema, Tonie, Stronk, L-rs, Eendvogel en Rick Mulder. Ik
maakte al de Daily Wacko, maar die verscheen 1x keer per week. Toen deed
ik dus beide en schreef Tonie dat een van de twee overbodig was. Ik heb
de Daily Wacko niet lang daarna gedumpt."

De Daily Wacko was net als Tonie's Kladblok en Alt0169 een typische
linkdump, maar het grote verschil was dat Laurens in de zijlijnen van
zijn artikelen een enorme hoeveelheid links naar andere weblogs had
staan, een citaat van de dag, een boek wat hij aanbeveelt en links naar
cartoons en spelletjes. De Daily Wacko was bijna een portaalpagina waar
de weblog in het middelpunt stond.

Laurens werkt als journalist, hij zou in november 1999 een artikel
schrijven over webloggen in Nederland in de nieuwsbrief van InterNLNet.
Dit is vlak nadat de Planet Cybrarian Lars Pasveer in de Planet Weekly
melding maakt van Alt0169 en weblogs als nieuwe trend op internet.
Laurens is echter de eerste die in een langer artikel uitlegt wat
weblogs precies zijn en waar ze toe kunnen dienen.[^27]

Lars Pasveer, de redacteur bij Planet Internet die samen met Diederik
Meijer voor het eerst Blogger testte, begon een paar maanden na Tonie
met zijn weblog l-rs.org: "Het domein l-rs.org had ik al sinds mei 1999,
maar een combinatie van trage HTML-vaardigheden en intensief schrijfwerk
voor Computer Planet bij Planet Internet gaf me wat vertraging om er
iets mee te doen. In de kerstvakantie heb ik met hulp de boel zo\'n
beetje klaargestoomd en begon ik op 9 januari 2000."

***Buitenlandse logs gunnen elkaar het licht meer in de ogen dan hier***

Naam: Lars Pasveer / L-rs

Weblog: l-rs.org

Ik was al wat langer van plan om een blog te beginnen, omdat bij Planet
we het fenomeen Blogger voor Nederlandse mediabegrippen vroeg
oppikten.[^28] Zoals de meesten in die tijd had ik geen echt vooropgezet
plan, maar er was een mooie aanleiding om te beginnen toen een of andere
docent het fenomeen internetjournalistiek als derderangs wegzette.

Het werd een combinatie van je meninkje willen spuien, incidenteel m\'n
eigen deuntjes promoten maar zeker alle opmerkelijke vondsten en ander
leuks op internet delen. Afgezien van een verhuizing, ruzietjes met
makelaars of bedrijven en incidentele katers heb ik weinig over m\'n
leven gelogd in die jaren. Een lifelogger was ik niet echt, links
voorzag ik meestal van commentaar dus een pure linklogger was ik ook al
niet. Meer een klassieke logger dus, die van dingen dat hij tegenkwam
een stukje tikte.

Diederik Meijer, mijn collega bij Planet, heeft als eerste in mijn
omgeving me op de mogelijkheden van Blogger gewezen. We hebben zelfs nog
geprobeerd om bij Planet een weblogdienst in het leven te roepen, maar
dat zag men bij KPN toen blijkbaar écht nog niet. Ze hadden er een
fraaie dienst mee kunnen lanceren. Hij is daarmee een belangrijke
starter geweest, maar Caroline van Oosten De Boer, die ik al snel na het
begin van mijn eigen blog heb leren kennen is binnen Nederland een echte
pionier geweest. 

Een voorbeeld hoe de Nederlandse pers omging met bronvermelding via
Internet in de begindagen: bij de cafébrand in Volendam in 2001
achterhaalde ik door wat technische trucs foto\'s van het café vlak vóór
de brand, shopte balkjes over de gezichten van bezoekers omdat ik niet
wist wie mogelijk was omgekomen\... en zag letterlijk een uurtje of drie
later dezelfde foto\'s bij het toenmalige nieuwsprogramma TweeVandaag,
mét balkjes, zónder bronvermelding. De foto\'s doken nog op in Het Acht
Uur Journaal (Hennie Stoel sprak de bron \"een site van een
internetaanbieder\" met memorabele walging uit)  - maar er volgde een
voor insiders wel een interessante discussie over bronvermelding voor
internetuitgaves op.[^29]  

Het Nederlandse weblogwereldje kreeg in de eerste helft van het
decennium al snel een vervelend, zuur sfeertje - mensen die zich
blijkbaar per se wilden afzetten tegen het prettige
we-doen-dit-voor-de-lol. Ik heb bewust gekozen daar geen deel van te
willen zijn. De webloggers uit het begin zie en spreek ik nog geregeld,
maar door de exponentiële groei was het simpelweg allemaal niet meer te
volgen. Die zure lucht is nu enigszins weg, maar het gekke is dat
buitenlandse logs elkaar het licht meer in de ogen lijken te gunnen dan
hier. Dat zal wel door de grootte van Nederland komen. De blogs van nu
zijn professioneler van opzet en worden meestal met een duidelijk doel
gestart in plaats van \'leuke linkjes becommentariëren\'. 

De contacten die ik heb opgedaan gedurende die jaren, waaronder
verbazend veel blijvertjes, die zijn me het dierbaarst. Dat, en de
mogelijkheid om leuke online zaken te delen, maken het bijhouden van een
weblog erg leuk. En, de Bush-jaren hebben toch acht jaar het decennium
gekleurd. Dan is het prettig om zo nu en dan even stoom te kunnen
afblazen over het gemarchandeer van politieke partijen of de waanzin van
de Irak-oorlog. 

Zo teruglezend, met soms jaren afstand, vind ik sommige dingen nog best
scherp (als in, venijnig) opgeschreven. Daar zit ook werkgerelateerds
tussen, daar zou ik bloggers van nu wel voor willen waarschuwen. Ik heb
nog het voordeel van redelijke obscuriteit van het fenomeen gehad, maar
weblogs zijn nu zo gemeengoed, dat werkgevers (en potentiële werkgevers)
er ongetwijfeld eens op zullen kijken. Wees je daarvan bewust.

Wel heb ik vaak last gehad van het feit dat schrijven mijn werk is.
Sinds ik bij Villamedia begon, een site en blad over media en
journalistiek, is mijn professionele schrijfwerk enorm toegenomen. Ik
surf nog steeds best veel, maar met de opkomst van Twitter is het zo
veel simpeler om mooi spul in 140 tekens te vatten en dat te tweeten.

Er is een duidelijke scheiding in weblogs van non-professionals en de
mainstream, die tegenwoordig vrijwel zonder uitzondering betaalde
schrijvers hebben en in handen zijn van uitgeverijen. De grote grijze
onbekenden kabbelen de komende tijd nog wel voort, waarbij er zo nu en
dan eentje zal opschalen naar een eigen domein, nieuwe vormgeving en dan
wellicht \"meeprofessionaliseert\" naar een van de bekendere weblogs.

De techniek is al tijden geen probleem meer, met de one-click-installers
van Wordpress of diensten waarbij je helemaal niets hoeft te
installeren, maar enkel een browser tot je beschikking moet hebben.
Kortom, mits Twitter het niet allemaal opvreet, zullen er nog jarenlang
veel liefdevol gevulde blogjes in obscuriteit worden gevuld, soms komt
er op kwaliteit eentje bovendrijven, maar het gros zal compleet met
businessplan worden gelanceerd. De spontaniteit is wel zo\'n beetje
voorbij. Het was een interessante tijd, het ontstaan van iets nieuws -
iets dat niet meer is weg te denken uit het dagelijkse aanbod op
internet. Om daar een klein beetje in te hebben meegedraaid was
bijzonder. Ik ben benieuwd wat er nog meer op stapel staat, maar zo hard
als tussen 2000-2010 zal het fenomeen niet meer gaan, vermoed ik.

De Cybrarians bij Planet Internet waren het prototype webloggers. Ze
zaten hele dagen online, speurend naar nieuws, nieuwe sites en mooie
links om te delen met de lezers van Planet Internet. Terugkijkend op de
pagina's van Planet Weekly en de verschillende themapagina's valt vooral
op dat het anoniemer is, onpersoonlijker. Je merkt dat nog het
tijdschrift- en krantenidee werd overgenomen. Er zijn vrijwel geen namen
van de cybrarians te ontdekken en alle themasites worden door "de
redactie" bijgehouden. Diezelfde redactieleden hadden intussen op de
eigen weblogs een nieuwe uitlaatklep. Op persoonlijke titel konden ze
het nieuws becommentariëren en aanvullen. De bezoekersaantallen van
Tonie.net gingen al snel omhoog omdat Tonie altijd een eigen mening wist
te geven aan het nieuws. Net als Alt0169 was hij een newswatcher, maar
wel één met een journalistieke inslag. Veel bezoekers die het reguliere
nieuws op de site van Planet en andere nieuwsdiensten lazen gingen
daarna nog bij de weblogs van de redactieleden kijken, misschien niet
eens wetend dat het dezelfde personen waren die de berichten schreven.

Tonie van Ringelestijn zat op Hogeschool Windesheim in Zwolle. Daar
begon in februari 1998 het studentenmagazine Smoel. Een standaard
studentenblad wat door de journalisten in spé werd geschreven, opgemaakt
en uitgegeven. Het idee voor het blad kwam van toenmalig Communicatie &
Journalistiek- student Ramon Stoppelenburg, de naam \'Smoel\' werd
verzonnen door Bas van Dishoeck.[^30] De naam Smoel is een afkorting
voor "Studenten Moeten Over Elkaar Lullen".

Ramon besloot op een gegeven moment om naast het papieren blad Smoel een
site te maken. "In dit eerste nummer noemden we al de toenmalig redirect
http://dit.is/smoel en dit linkte naar http://fjcnn.sgm.nl. FJCNN was
het Faculteit Journalistiek & Communicatie Nieuws Netwerk dat ik toen
voor de lol had opgezet om onder die vlag schoolfeestjes te organiseren
in Zwolle. SGM stond voor Steen Goed Materiaal, een clubje uit het
noorden van het land dat mijn sites leuk vond en een subdomein
sponsorde. Die site van Smoel was toen een soort digitale stad voor
Zwolle met allerlei info over studeren in die stad (genaamd Smoel-web),
plus info over adverteren in het blad met een plaatje van de cover. De
papieren content ben ik later dat jaar over gaan zetten op het web. Wel
verscheen het laatste lokale studentennieuws dan weblogsgewijs bovenaan.
Niet wetend dat dat bloggen was. Dat ontdekte ik een jaar later pas,
eind 1999, toen ik Sikkema en Tonie ontdekte. Vervolgens ging ik als
CyberRamon bloggen. Smoel verhuisde naar http://www.egoweb.nl/smoel.
Egoweb was een VOF die ik met drie vrienden had opgezet. In 2000 ging
Smoel verder op het eigen domein Smoel.nl, waar ik mijn geblog op
voortzette."

Zo begon hij met Smoel en al snel bleek dat hij de hele site in zijn
eentje kon runnen. Elke maand kwam de papieren versie van het
studentenblad uit, maar tussendoor update Ramon de site met nieuwtjes en
links vanaf het web, als een weblog. "Als het papieren blad uitkwam, dan
kwamen ze weer naar mij want op de site moest dan een Word bestand van
exact hetzelfde artikel uit het blad online komen. Onzin natuurlijk,
maar we deden het toch maar. De redactie van Smoel vroeg zich wel af wie
er nou toch die artikelen zou lezen. Want waarom zouden mensen elke dag
naar de site Smoel.nl komen? Ik heb ze toen nogmaals uitgelegd dat juist
het dagelijks plaatsen van stukjes en links er voor zorgt dat mensen
terugkomen en je daarmee dus je andere artikelen onder de aandacht
brengt."

Na een paar maanden kwam er hulp van medestudenten die mee gingen
bloggen. Voor velen was het een openbaring wat er mogelijk was op het
internet. Ze zagen ineens de interactiemogelijkheden van een weblog,
Smoel.nl had toen net de reactie-scripts van Haloscan geïnstalleerd.
"Het nut van die reactiepanelen heb ik nooit echt begrepen in de
begindagen. Ik kreeg verwijten dat ik geen echte weblogger was omdat je
niet kon reageren op Smoel. Maar toen we de reactiemogelijkheden erin
zette, liep het echt niet meteen storm met reacties. We waren vooral
allemaal op elkaar aan het reageren als schrijvers van de stukjes."

Ramon gaat in 2001 op wereldreis met de actie Let me stay for a Day. Hij
gaat zonder een cent op zak en zonder duidelijk reisplan op pad en laat
zich elke dag ergens uitnodigen voor een slaapplaats. Uiteraard houdt
hij een weblog bij van zijn tocht en de eerste slaapplaatsen in
Nederland en België is bij bevriende bloggers. Zijn langdurige
afwezigheid had wel invloed op de weblog Smoel.nl. "De redactie van de
weblog werd overgedragen aan een aantal studenten die er eigenlijk niet
zoveel mee hadden, met webloggen. Van programmeren en HTML hadden ze
niet veel kaas gegeten. Wat er dan gebeurde is dat de site een complete
chaos werd en één lange stroom van berichten met enorm veel
foutmeldingen in de broncode. Dus toen ik een pauze nam van mijn
wereldreis en weer even in Zwolle was, zorgde ik dat de boel weer werd
rechtgetrokken. Ik plaatste mijn columns uit de Spits van de wereldreis
door op de site aangezien de redactie het webloggen zelf nog niet echt
onder de knie had en er dus weinig werd gepost."

Ramon kwam in 2003 terug van zijn wereldreis en heeft daarna tot het
einde van Smoel.nl in 2006 nog aan de site gewerkt.

De eerste bloggers zijn mensen die in de internetjournalistiek werken,
actief online zijn in binnen- en buitenland of bij een internetprovider
werken. Na deze eerste golf en met de komst van weblogsoftware die
volledig online werkt, zullen hobbyisten en geïnteresseerden in de
techniek achter het web online komen en gaan experimenten met weblogs.
Er zijn twee weblogs die opvielen. Eén door de bijzondere
kleurcombinatie (knaloranje achtergrond met zwarte balken) en een
originele domeinnaam: http://zo.nu/&dan, de ander door een constant
veranderende vormgeving en een ijzersterk logo.

Naam: Fokke Zandbergen

Weblog: Zo.nu/&dan

Ik was al sinds 1996 actief op het internet en bouwde al snel websites
voor mijzelf en anderen. Een 'homepage' zoals je die destijds al wel
tegenkwam met allerlei knipperende animated gifs, felle kleuren en
informatie over mensen hun hobby vond ik maar lelijk en doelloos. Ik had
bijvoorbeeld wel de website 'Killer Serials', met registratiecodes voor
allerlei software en de lijsten van series met illegale sofware zoals
'Crazy Bytes'. Toen ik begin 2000 Tonie's website tegenkwam had ik
inmiddels veel interesse gekregen in dynamische websites op basis van
een database. Het idee om als een soort digitale strandjutter verslag te
doen van je omzwervingen sprak mij aan. Binnen een paar dagen bouwde ik
zo.nu/&.dan en kon ik aan de slag. De site is nog terug te vinden op
<http://fokkehannah.nl/websites/weblog/>

Mijn eerste bezoekers en bekendheid kreeg ik met de actie \'Help Fokke
de winter door\'. Een lollige actie om wat geld los te peuteren en de
winter door te komen[^31]. Ik mailde het internetadres anoniem naar
diverse webloggers. Toen ik een paar dagen later met zo.nu/&.dan kwam en
bekend maakte dat ik achter de actie zat kreeg ik direct de nodige
aandacht. Het zette de weblog in korte tijd op de - toen nog beperkte -
kaart van webloggend Nederland.  

Ik dwaalde langs allerlei blogs, zoekmachines, startpagina\'s, e-zines
en dergelijke. Ik had geen vaste bronnen, omdat je dan snel mensen na
gaat schrijven en dat wilde ik niet. Net als met mijn vormgeving wilde
ik wel zo origineel mogelijk blijven.

Naam: Koen Smeets

Weblog: Stronk.net\
\
Ik stuurde af en toe mailtjes met wat ik aan gave dingen op het web
tegenkwam naar familie, vrienden en collega's. Maar omdat die zelf nog
nauwelijks online waren was dat niet zo'n enorm dankbaar publiek. Ik
fröbelde toen al met enige regelmaat een "nieuwe" homepage in elkaar op
mijn hoekje bij internetprovider bArt.nl en na het ontdekken van Esc en
Alt0169 maakte ik mijn eerste blogpagina. Behalve verslag doen van mijn
online ontdekkingen vond ik het erg leuk om steeds aan nieuwe layouts te
knutselen.\
\
Met het eenvoudige template-systeem van Blogger kon je veel makkelijker
switchen naar een nieuwe vormgeving zonder alle potsjes opnieuw te
hoeven bewerken, dus dat was erg handig.\
Blogger.com was een prima site waar altijd wel een leuk beginnetje voor
een nieuwe surftocht was. Blogger-gebruikers waren een ogenschijnlijk
klein en hecht clubje, al kwamen ze van over de hele wereld, en het was
leuk om het idee te hebben daarbij te horen.

Ik wilde niet onder mijn eigen naam schrijven en ging op zoek naar een
pseudoniem. Op DDS was ik toen al actief onder de naam Telleropnul, maar
omdat je toen als particulier nog geen .nl domeinnaam kon registreren
verzon ik een andere naam die wel Nederlands was maar eveneens bij een
internationale domeinnaam kon passen. Dat werd stronk.net.

"Stronk" is de Nederlandse vertaling van het Engelse "log", dus
stronk.net was een soort variatie op de lettergrepen van het woord
"weblog". Het logo met de rondjes was bedoeld als een gestileerd plakje
van een boomstam, maar zouden ook de kringen in een plas water kunnen
zijn of radiogolven.

Vroeger was het een soort erezaak om een mooi of opvallend ogend blog te
hebben. Behalve stukjes schrijven en andere blogs lezen vond ik dat
eigenlijk nog het leukste van mijn blog: aan het ontwerp schaven. Op het
laatst was er zelfs bijna om de paar postjes wel een meer of minder
grote "omkat". Behalve de buitenkant legde ik er veel eer in de code van
mijn pagina strak op orde te hebben. Toen dat andere bloggers begon op
te vallen plaatste ik af en toe verborgen postjes als HTML- en
CSS-comments die je dus alleen maar kon lezen als je de source bekeek.

Nederlandstalige bloggers waren in de begindagen een gezellig kliekje.
Hoewel ik het nou juist zo leuk vond om iedereen niet IRL te kennen ben
ik naar de Virtuele Instuif geweest in het "Rotterdamse stadje R." Later
zijn we nog een keer met "Benelog"[^32] begonnen. Dat zou een groepsblog
moeten worden met bloggers uit Belgie en Nederland maar is ondanks alle
enthousiaste plannen nooit echt van de grond gekomen.

Ik werkte indertijd bij een reclamestudio die vooral veel print
produceerde, en enthousiast door de vriendelijke reacties op de
vormgeving van Stronk had ik me voorgenomen mezelf om te scholen tot
webdesigner. Stronk was de zandbak waar ik me lekker uit kon leven, en
op mijn werk mocht ik af en toe een site voor klanten maken. Toen in mei
2001 mijn oudste dochter geboren werd heb ik mijn baan opgezegd zodat ik
thuis kon zijn om voor haar te zorgen. Het plan was dat ik in de
avonduren voor mezelf zou beginnen als webdesigner met Webwerkplaats
Zwerk. Al snel had ik het daar zo druk mee dat door tijdgebrek de klad
een beetje in Stronk kwam en ik ging steeds onregelmatiger posten.\
Sindsdien begin ik nog steeds elk half jaar met een halfbakken poging om
Stronk of een ander blog (nieuw) leven in te blazen, maar de drive van
die eerste jaren heb ik nooit meer teruggevonden.

Wel heb ik van omkatten m'n broodwinning gemaakt. Na tien jaar eigen
baas te zijn geweest werk ik tegenwoordig bij NRC Media waar ik het
weblog van NRC Next heb ontworpen en nu designlead ben voor een
-inderdaad long overdue- nieuwe versie van nrc.nl.

## De eerste weblog in Nederland

Sinds de eerste blogposts is er al een strijd gaande wie nu de eerste
weblog heeft in Nederland. Om deze vraag te beantwoorden zullen we toch
eerst goed moeten definiëren wat een weblog is en welke randvoorwaarden
we stellen voor een weblog om als zodanig bestempeld te worden. Die
criteria zullen er altijd voor zorgen dat er voor- en tegenstanders van
de uitkomst zijn. Een volledig objectieve lijst van de eerste blogs in
Nederland is niet te geven anders dan op basis van de startdatum en de
wijze waarop ze hun website vulden met posts.

### Tijd

Degenen die over het algemeen als eerste bloggers worden beschouwd
hebben vrijwel unaniem een online achtergrond. De meesten waren vóór de
komst van het internet al actief als schrijver van eigen dagboeken,
eigen krantjes of publicaties. Ze waren dus bekend met de tijd die het
kost om eigen publicaties te maken. Toen het internet zijn intrede deed
in Nederland was het een logisch gevolg om die hobby of interesse op het
web voort te zetten. In de begindagen werd dat gedaan door zelfstandig
HTML te leren en daarmee constant je site te updaten. Een aantal
bloggers van het eerste uur werkte bij een internetgerelateerd bedrijf
of had in elk geval interesse in het nieuwe medium.

### Vorm

De weblog is in haar verschijning uniek. Vóór de komst van
weblogsoftware moest je of een eigen systeem bouwen of zelfstandig in
HTML een pagina updaten door de tekst aan te passen, code toe te voegen
en weer opnieuw online te zetten. Een lastig en veelal foutgevoelig
werkje, wat er voor zorgde dat veel homepages van weleer niet al te vaak
werden geupdate. De komst van HTML software liet wel een opleving zien
in de homepages van internetgebruikers, maar pas bij de komst van online
weblogdiensten werd de vorm van de weblog duidelijk. Je hoefde niet meer
per sé kennis van HTML te hebben. Je weblog zette je met een paar
klikken in elkaar op basis van en vooraf vastgestelde template. Posts
werden op datum in omgekeerd chronologische volgorde onder elkaar gezet
op de startpagina van je site. Hierbij heeft de datumweergave veelal de
rol als hoofdstukindeling, zodat je per dag een overzicht van blogposts
kunt zien. Een ander vormelement van blogs is het korte, krachtige
commentaar bij links naar andere sites.

### Stijl

De stijl van weblogs is duidelijk anders dan wat er in de begindagen
online werd gepubliceerd. Waar e-zines, zeker de grotere, toch een wat
meer journalistieke achtergrond hadden en op neutrale wijze verslag
deden, zijn weblogs altijd persoonlijk van aard geweest. De keuze van de
schrijver in de links die hij plaatst lieten veel zien van de schrijver
zelf. Bloggers laten na verloop van tijd weten dat ze door hun eigen
keuzes vaak verrast worden en zo hun eigen interesse ontdekken. De
schrijfstijl van weblogs is vaak uniek. Waar Alt0169 een geheel eigen
taaltje ontwikkelden was Mijncomputertje.net het toonbeeld van dyslexie.
Joost van Velthoven, een schuchtere 14-jarige scholier uit Rijswijk had
een compleet eigen schrijfstijl en verhaspelde zo'n 80% van zijn
geschreven zinnen. Een zin als "via tempulate kun je alles veranderen
aan de ley bergijp je" was normaal voor Joost. De rest van webloggend
Nederland heeft zich tot de weblogmeeting van 2001 afgevraagd of Joost
wel echt bestond of een hersenspinsel van een andere blogger of
journalist was.

### Invloed

Een laatste criterium om te bepalen wat de eerste weblog van Nederland
is, is het bekijken van de invloed op de Nederlandse blogosfeer. Hiermee
geef je namelijk aan in welke richting de blogosfeer zich heeft beweegt
en hoe de invloed zich heeft uitgespreid.

De volgende namen kunnen worden gezien als de grondleggers van het
webloggen in Nederland

  **Naam**                **Startdatum**      **Einddatum**
  ----------------------- ------------------- ----------------------
  e-Wave                  Oktober 1994        Augustus 1996
  Daily Planet            1 mei 1995          11 september 1998
  Het Dagelijkse Nieuws   6 mei 1997          19 mei 1999
  Prolific                21 Juni 1998        Nog online
  Smoel.nl                Juli 1998           April 2006
  Pjoe.net                31 maart 1999       Onbekend
  Sikkema.net             6 juli 1999         7 januari 2004
  Morewherethat           24 Juli 1999        24 juli 2000
  Alt0169                 16 augustus 1999    1 augustus 2001
  Joglog                  21 september 1999   21 maart 2000[^33]
  Tonie.net               1 Oktober 1999      1 januari 2003
  :)=Esc                  16 Oktober 1999     1 januari 2008
  MisterEdBlog            1 november 1999     30 april 2002[^34]
  VanTienen.com           1 november 1999     Juni 2004
  Weblogger.nl            7 november 1999     9 september 2003
  ISDIB                   8 november 1999     5 november 2003[^35]
  Hagenaars.net           12 november 1999    September 2003
  Linked                  18 november 1999    18 februari 2000
  TheWolf[^36]            26 november         December 2004
  Stronk                  2 december 1999     Mei 2001
  Cyberramon              December 1999       Mei 2001
  L-rs.org                9 januari 2000      Nog online
  Zo.nu/&dan              7 februari 2000     5 oktober 2000
  Planeet Eendvogel       12 februari 2000    11 mei 2002

Waar laat ons deze opsomming? We weten dat zowel de e-Wave als de Daily
Planet hun invloed hebben op de bloggers van de eerste periode. Maar de
e-Wave bestond al niet meer voor de eerste blogs begonnen. Erwin van der
Zande is daarna wel met Shift doorgegaan bij Planet Internet. Dezelfde
provider waar de Daily Planet vandaan kwam en waar in de Cybrarian
redactie veel bloggers van het eerste uur zaten (Tonie, Lars, Diederik
en later Ambroos van GeenStijl)

Prolific heeft sinds 1998 een eigen homepage gehad waar ze verhalen
postte, pas in oktober 1999 is ze links gaan posten zoals de Amerikaanse
weblogs deden. Remco, MoreWhereThat en Alt0169 waren toen al actief. De
invloed van Alt0169 is echter onmiskenbaar op de Nederlandse blogosfeer.
Het Dagelijks Nieuws van Jeroen Bosch was langs alle kanten een aanloop
naar Alt0169, zowel in taalgebruik als vorm. Maar door een aantal
bloggers samen te brengen in Alt0169 werd pas echt de kracht van de
delen duidelijk. Alle bloggers van Alt0169 hebben individueel hun
steentje bijgedragen aan de popularisering van de persoonlijke
publicaties op het web. Frank Scheelen met MoreWhereThat, Ralph Oei met
Planeet Eendvogel, Robert van Eijden met Maarwatishet.com en Jeroen
Bosch met Het Dagelijks Nieuws. Bij het team van Alt0169 zat Joep
Vermaat als programmeur, die als Pjoe al vroeg een weblog-achtige pagina
had.

Veel van de geïnterviewde bloggers vinden dat Alt0169 het meeste invloed
heeft gehad. Ze bouwden zelf een weblogsysteem met reactiemogelijkheid
in plaats van te wachten tot een ander dat deed. Alt0169 was een
minimalistisch eilandje in de wilde zee van nieuwe websites die het
Nederlandse internet bevolkten. Korte posts met soms een venijnig
pennetje geschreven. Scherpe kritiek op alles wat commercieel en
zakelijk was online. Spelen met de nieuwe digitale mogelijkheden en dat
delen met de rest van Nederland. Daarom hoeft Alt0169 zich vanaf nu niet
meer "soort van" de eerste weblog te zijn. Ik denk dat we met
bovenstaande opsomming en redenering definitief kunnen zeggen dat
Alt0169 zich met recht kan beschouwen als de eerste weblog van
Nederland.

Voor iedereen die online kwam waren de eerste webloggers de curators van
het web. Zij waren degenen die je de juiste weg op stuurde, de juiste
links hadden en wisten waar de coole content stond. Zo gek was dat niet.
De meeste bloggers uit de begintijd waren jonge programmeurs en
webdesigners die dag in dag uit achter het scherm zaten. Blogs gaven de
richting aan op het wereldwijde web. Zoveel websites waren er
(terugkijkend) nog niet, maar mensen wisten niet waar ze moesten kijken
en moesten zoeken. Webloggers wisten dat wel en zij hielpen dus
dagelijks de nieuwe internetbezoekers de juiste kant op.

[^1]: http://nl.wikipedia.org/wiki/Geschiedenis_van_het_internet_in_Nederland

[^2]: http://www.xs4all.nl/overxs4all/geschiedenis/vogelvlucht.php

[^3]: http://groups.google.com/group/nl.internet.algemeen/topics?start=27710&sa=N

[^4]: http://web.archive.org/web/19970428180926/http://www.pi.net/archief/daily/dp-001.html

[^5]: http://www.xs4all.nl/\~fvjole/archief/dptoelichting.html

[^6]: http://www.vanderzande.com/e-wave/95/e-wave12.html

[^7]: http://www.vanderzande.com/e-wave/96/e-wave319b.html

[^8]: http://web.archive.org/web/20051125133103/www.smallzine.nl/pagina.php?template=dossier_bevelander

[^9]: http://web.archive.org/web/20051125132218/www.smallzine.nl/pagina.php?template=artikel&id=8204

[^10]: Say Everything p.79

[^11]: http://www.wired.com/print/culture/lifestyle/news/2007/12/blog_advice

[^12]: http://joshua.schachter.org/

[^13]: http://www.camworld.org/archives/000006.html

[^14]: http://www.camworld.org/archives/001177.html

[^15]: http://www.camworld.org/screwed/

[^16]: http://www.sikkema.net/extrasterkmetsuiker/weblog001.htm

[^17]: http://www.sikkema.net/extrasterkmetsuiker/column3.htm

[^18]: http://www.jjg.net/retired/portal/tpoowl.html

[^19]: http://www.scripting.com/1999/11/04.html

[^20]: http://www.rebeccablood.net/archive/1999/11.html

[^21]: http://www.jjg.net/retired/portal/tpoowl.html

[^22]: http://nl.wikipedia.org/wiki/Nedstat

[^23]: http://alt0169.com/geschiedenis/jeroenbosch/

[^24]: http://web.archive.org/web/20000302021907/http://www.pjoe.net/index.html

[^25]: http://www.tonie.net/index.php?p=archive_2001-w04.html

[^26]: http://web.archive.org/web/20021202181616/http://tonie.net/slaap/

[^27]: http://www2.internl.net/nieuws/nieuwsbrief/archief/1999/23/6.it

[^28]: http://web.archive.org/web/20011114222739/web.planet.nl/planetweekly/1999/week43.shtml

[^29]: http://www.nrc.nl/W2/Lab/At/20010105.html

[^30]: http://nl.wikipedia.org/wiki/Smoel op 8 januari 2010 13.05 uur

[^31]: http://fokkehannah.nl/websites/winter/

[^32]: http://web.archive.org/web/20000601043917/http://www.turi.nu/

[^33]: http://web.archive.org/web/20000518225925/www.happy.tmfweb.nl/200008.htm\#20000321

[^34]: http://web.archive.org/web/20040610193449/http://www.mistered.net/blognl/

[^35]: http://web.archive.org/web/20060919041607/http://pjoe.net/

[^36]: http://web.archive.org/web/20000619122513/http://weblog.cjb.net/
