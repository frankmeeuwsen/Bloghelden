***Heden live brand in Enschede: vuurzee bij vuurwerkopslag.***

***[members.home.nl/rbussink/cam/](http://members.home.nl/rbussink/cam/)***

**(Alt0169 -- 13 mei 2000 - http://www.alt0169.com/0051.shtml\#2226)**

# De voorzichtige groei van de blogosfeer

13 mei 2000, een rustige voorjaarszaterdag die al snel een rampdag wordt
in Enschede. Een brand in de wijk Roombeek in het noorden van Enschede
slaat over naar een vuurwerkopslagplaats van S.E. Fireworks die midden
in een woonwijk ligt. Een enorme explosie is het gevolg, waarbij een de
complete woonwijk wordt weggevaagd. De ramp zorgt voor 22 doden en 950
gewonden[^1]. Tonie:"De ramp in de vuurwerkfabriek vond plaats in het
weekend. Toen werden de nieuwssites nog niet geupdate in het weekend.
Heel veel redacties werkten volgens het oude media principe. Waar op
zaterdag nog een krant uitkwam en op zondag al aan de krant voor maandag
werd gewerkt, gingen de meeste online redacties op vrijdag dicht om
maandag weer te starten. Een vreemde situatie natuurlijk. Ik werkte toen
net bij Planet Internet en ben daar als eerste weekenddiensten gaan
draaien. Ten tijde van de vuurwerkramp kon ik zowel op Planet als op
Tonie.net de berichtgeving bijhouden ".

Jeroen Bosch (Alt0169):"De kranten waren op zaterdag al dicht en hadden
niet of nauwelijks een internet redactie. Wat wij toen deden was niet
nieuws vanuit Enschede verslaan, maar bijhouden wie wat over de ramp
versloeg. Waar kwam welk nieuws op welk moment online en waar vandaan.
Echt newswatchen dus"

***Hoe verslaat online Nederland een on-Nederlandse ramp?** Het is
immers weekend en de barbeque roept om aandacht. Een kort, niet volledig
onderzoek naar internet-verslaggeving in Nederland. Het kan zijn dat de
inhoud van de hier gepresenteerde links de komende tijd nog verandert,
voor zover een nijvere verslaggever ergens in het land zich moe maakt
met overwerk. Dit bronnenonderzoekje vond plaats om 21:30*[^2]

De hele dag zijn zowel Tonie, Esc als Alt0169 bezig om het web af te
speuren naar links en meer informatie over de vuurwerkramp. Dit is een
manier van online nieuwsvergaring die in het begin van de 21^e^ eeuw nog
weinig gemeengoed. Zoals Tonie al zegt, de nieuwsredacties die bestonden
op internet namen de traditionele nieuwsredacties als voorbeeld.
Artikelen die online verschijnen worden zelden tot nooit aangepast aan
de ontwikkelende situatie en blijven als statische verslagen staan. Bij
een ramp zoals Enschede volgen de gebeurtenissen zich snel op en is het
noodzakelijk om aan de hand van veel, vaak tegenstrijdige, informatie
een beeld van de situatie te scheppen. Francisco van Jole komt met een
extra nieuwseditie van zijn 2525 Nieuwsgids met links naar andere sites,
ooggetuigenverslagen en berichten die via nieuwsgroepen binnenkomen: "De
ramp in Enschede heeft tot - voor Nederland - ongekende journalistieke
activiteit op Internet geleid. Zowel professionele media als
particulieren zetten razendsnel het net in om verslag te doen van de
gebeurtenissen."[^3]

Blogger Laurens Lammers is duidelijk in zijn berichtgeving op Esc:

***Belabberde Nederlandse berichtgeving***

*In Nederland wordt het nieuws over de explosie in Enschede gemaakt door
een amateur met een videocamera, maar de reguliere pers bakt er niks
van. Op elke zender is die burgemeester Mans te zien, die helemaal niets
te melden heeft en doet alsof hij gister pas burgemeester van de stad is
geworden. De Duitse WDR heeft een aparte cameraploeg gestuurd en heeft
beelden van de getroffen wijk, die wel platgebombardeerd lijkt. Enige
lof is er voor het Twentse dagblad Tubantia, dat op internet accuraat
verslag doet. De Duitse televisie meldt overigens dat er afgelopen dagen
een pyromaan in de omgeving van Enschede actief is geweest. Ook (nog)
geen woord over gehoord op de Nederlandse televisie*[^4]

De vuurwerkramp laat voor het eerst in Nederland zien hoe een relatief
ongestructureerde groep mensen zonder gemeenschappelijke deler voor een
vrij volledig nieuwsoverzicht kunnen zorgen. In 2001 zijn andere online
platformen als VPRO's 3voor12 actief maar deze zijn specifiek op een
thema of een gezamenlijk doel gericht. Het gebeurt al wel sporadisch dat
een groep mensen uit deze communities gezamenlijk verslag doet van een
festival of een andere gebeurtenis. Maar met de vuurwerkramp is
duidelijk te zien hoe een blogger niet alleen als curator van coole
links en bizarre websites kan optreden, maar ook van het nieuws. Het
nieuws dat wordt gelinkt is niet zelden ongecontroleerd, een gewoonte
die in de journalistiek wel wordt nageleefd. Opvallend in de
berichtgeving op Alt0169 is dat ze schrijven dat de links naar andere
ooggetuigenverslagen via IRC binnenkomen, het toen populaire
chatsysteem. Reactiemogelijkheden op de blog waren er namelijk nog niet.
Er is een blogpost met de titel "Niet nader geverifieerde beelden via
media.live.nu, maar de dir /enschede spreekt boekdelen". De bloggers
treden in hun eigen domein niet op als journalist maar als verzamelaar
van de berichten elders om zo voor het eigen publiek een zo compleet
mogelijk beeld te geven van de gebeurtenissen. De blogs geven door hun
linkdrift anderen een kans om hun eigen kijk op het nieuws online te
laten horen. Voor het eerst is goed te zien hoe aggregatie goed kan
werken online. Maak of vindt het nieuws en deel dat snel en ongewijzigd
aan je eigen lezersgroep. Het newswatchen, zoals Jeroen Bosch het noemt,
was voor de komst van het internet niet makkelijk te realiseren. Maar
pas met de komst van weblogs werd deze wijze van aggregatie makkelijker
toepasbaar. Wat vaak gebeurde was dat er in één browservenster naar het
nieuws werd gezocht en in een tweede browservenster werden de links en
een korte tekst in de gereedstaande weblogsoftware gecopieerd en
geplakt. Weblogs kennen geen hiërarchie van journalist naar
eindredacteur naar hoofdredacteur en met de aanwezige weblogsoftware was
het niet meer nodig om bestanden op te maken en via FTP naar een server
te sturen. De knop Publish zorgt er voor dat je bericht direct online
staat en bezoekers het direct kunnen lezen. Zowel de creatie,
distributie als de consumptie van het nieuws is wezenlijk veranderd met
de komst van internet en specifiek de weblogs. Later zou de aggregatie
van de berichten veranderen door verzamelblogs, tags en RSS. Bezoekers
van de weblogs droegen hun eigen steentje bij door via chat, email of op
de eigen site bijdragen te leveren aan het newswatchen. Consumenten van
het nieuws worden ook producenten van het nieuws. Het is deze
samenwerking die lezers doet besluiten om zelf een weblog te beginnen.
Ze zien dat ze worden gelezen of gehoord met de berichten die ze zelf
versturen. Het vinden van goede sites voor de linklogs is een taak die
de lezers op zich nemen. Ze mailen de leukste links door naar de
schrijvers, die de lezer weer publiekelijk bedankt voor zijn bijdrage.
Zo krijgen meer lezers het idee om zelf een weblog te beginnen. Maar
deze lezers zijn niet allemaal even technisch onderlegd om zelf met HTML
en FTP aan de slag te gaan. Daarvoor zou eerst een nieuw weblogsysteem
nodig zijn. In het voorjaar van 2000 komt weblogsoftware Blogger in
beeld op Nederlandse blogs en computersites. Blogger zou mede zorgen
voor de opmars van de tweede golf bloggers in Nederland.

Het internet is nog steeds een grotendeels onontgonnen gebied waar veel
nieuwe en spannende ontwikkelingen plaatsvinden. In de Verenigde Staten
vindt elk jaar het South by Southwest congres (SXSW) plaats in Austin,
Texas. Dit congres vindt plaats naast een muziek- en filmfestival en
toont het nieuwste en meest inspirerende op interactief gebied, met
bezoekers uit de hele wereld. Het Pyra-team was toen al bezig met de
ontwikkeling van Blogger sinds de zomer van 1999. Sinds het najaar van
1999 was het mogelijk om op Blogger.com een eigen account aan te maken
en je eigen weblog te starten. Pyra bestaat dan uit Evan Williams (later
de oprichter van Twitter) en Meg Hourihan, twee jonge ondernemers die op
het web een bedrijf probeerden te starten rondom intranetsoftare. Het
zijproduct Blogger wat ze hadden gemaakt bleek een grotere hit te zijn
en al snel verschuift hun aandacht naar de weblogsoftware.

In maart 2000 bezoeken Evan en Meg SXSW met hun product Blogger. De twee
zijn dan al bekend in de online kringen vanwege hun eigen weblogs
evhead.com en megnut.com. De bezoekers van SXSW vallen direct voor de
twee ondernemers en hun onbevangen kijk op de online wereld. Evan wordt
een soort woordvoerder voor de dan nog jonge blogosfeer. De presentatie
van Blogger op SXSW is cruciaal geweest voor de opkomst van het bloggen.
Omdat daar de voorlopers van de online wereld rondlopen, de digitale
voorhoede, was het belangrijk om juist daar onder de aandacht te komen.

Vlak voor het bezoek aan SXSW komen weblogs en Blogger.com onder de
aandacht in Wired, het blad voor de digitale ontwikkelingen wereldwijd.
Ze spreken in februari 2000 over een enorme groei in het aantal weblogs
wereldwijd. Begin 2000 had Blogger 2300 geregistreerde gebruikers. Maar
niet alle gebruikers waren actieve gebruikers van de dienst. In april
2000, na SXSW, zou op de frontpage van Blogger.com de duizendste actieve
blogger worden verwelkomd op de publieke lijst van weblogs. Dat lijkt
een triviaal moment maar in een tijd waarin de bloggers nog handmatig,
met HTML, hun eigen persoonlijke pagina's moesten updaten, is 1000 een
enorm getal. Het gaf de twee eigenaren genoeg vertrouwen om in de
daaropvolgende maanden investeerders te zoeken voor hun product en extra
mensen aan te nemen zoals Derek Powazek van Powazek.com. Derek is onder
andere verantwoordelijk voor het huidige logo van Blogger, de dikke
witte B op een roodoranje achtergrond.

Ondertussen worden weblogs in Nederland bekender. Planet Internet had al
over Blogger.com geschreven en andere bloggers begonnen te zien dat hier
iets speciaals gaande was. Langzaam maar zeker komen er elke week nieuwe
bloggers bij. De aanwas gaat in zo'n rap tempo dat het voor de
oudgedienden niet meer is bij te houden welke nieuwe blogs er zijn. Ze
stoppen met het constant vermelden van en linken naar nieuwe blogs. Soms
worden nieuwe blogs en bloggers nog wel verwelkomd in de eigen
artikelen, maar het zal niet meer zo punctueel gebeuren als in 1999.

Door de groei van het aantal weblogs in Nederland zagen de bloggers dat
ze een andere manier moesten hebben om hun dagelijkse leeslijst bij te
houden. Omdat ze veelal dagelijks online zitten willen ze een plek waar
ze direct kunnen klikken naar hun favoriete websites. Browers hebben dan
al een bookmarkfunctie, maar deze is alleen lokaal te gebruiken. Als je
zowel thuis als op je werk een PC hebt (laptops waren nog aardig duur in
die tijd) was het lastig om op twee plaatsen je favorieten bij te
houden. Bloggers kregen al snel door dat je zo'n lijst beter online kon
bijhouden. Ik vermoed dat de opkomende populariteit van Startpagina
heeft bijgedragen aan de opkomst van de blogrolls. Dit is een lijst met
links op je eigen weblog naar andere bloggers die je graag leest. Je
eigen favorietenlijstje, waarmee je indirect laat zien in welke hoek van
de blogosfeer je je bevindt. De Blogroll is niet alleen een
favorietenlijst voor bloggers geweest, maar ook een belangrijke
verkeersaanjageer voor veel blogs. Als je namelijk in een blogroll van
een grote blog wordt genoemd, dan wist je zeker dat je extra bezoek
kreeg. In 2000 beginnen blogs langzaam maar zeker meer lezers te krijgen
buiten de eigen blogwereld. Deze lezers waren vaak blij verrast door de
frisse inhoud en blik van webloggers en zij zoeken dus naar meer en
andere blogs. De blogroll op de weblog is dan een logisch startpunt voor
verdere zoektochten naar Nederlandse weblogs. In 2000 begonnen diverse
bloggers eigen startpagina's te maken. Waarschijnlijk geïnspireerd door
Startpagina.nl (in 1998 begonnen en in april 2000 verkocht aan VNU)
komen diverse bloggers met een eigen pagina op de weblog waar een
linklijst is te vinden met interessante startpunten. Dit konden zowel
weblogs zijn als nieuwspagina's, krantensites, omroepen en websites met
interessante content voor bloggers (video's, animaties, virale acties).

Op de laatste dag van 1999 maakt Tonie zijn startpagina makkelijker
toegankelijk voor het publiek. Op tonie.net/metastart maakt hij een
Metastartpagina. Deze pagina is niets meer dan een lijst met links naar
de verschillende Startpagina.nl-klonen.[^5] Maar daarnaast maakt hij een
eigen startpagina met de dan actieve weblogs in Nederland en deels in
het buitenland. Een week later zou hij de naam veranderen naar
tonie.net/start. Vanaf dat moment is het een populaire startpagina voor
veel webloggers. Tonie is niet iemand van het halve werk, door zijn
onverzadigbare drang om alles te vinden en te duiden, is zijn
startpagina meer dan een gecureerde lijst met links die voor Tonie van
belang zijn. Het wordt een vrij compleet beeld van het weblog ecosysteem
dat dan in Nederland ontstaat. Daarnaast heeft Tonie veel links naar
nieuwspagina's, zoekmachines, Teletekstpagina's en overige naslagwerken.
We krijgen als bloggers een kijkje in de keuken van de journalist Tonie
van Ringelenstijn. Door zijn werk bij Planet Internet heeft hij snel
toegang nodig tot nieuws en naslagwerken. Wat is makkelijker dan dit
allemaal te verzamelen op je eigen site en zo direct te kunnen
doorklikken? Een voordeel van de openbaarheid is dat de lijst nu niet
meer alleen door Tonie zelf hoeft te worden bijgehouden. Een
favorietenlijst in je browser zul je constant zelf moeten onderhouden
maar door deze online te zetten kunnen bezoekers je wijzen op nieuwe
sites, geupdate links of juist niet meer bestaande links. Zo kan Tonie
met de hulp van zijn lezers een constant geupdate startpagina bijhouden.

Startpagina.nl is net een jaar bezig met hun simpele maar populaire
website. Startpagina werkt met de dochterpagina's. Dit zijn
themagerelateerde startpagina's over elk denkbaar onderwerp. Reizen,
auto's, voetbal en elke denkbare hobby en niche onderwerpen krijgen een
eigen startpagina. In 2000 start weblog.startpagina.nl, maar deze is
minder populair dan de pagina van Tonie. De reden is volgens mij te
vinden in de rol die Tonie heeft voor de overige bloggers in Nederland.
Als journalist van Planet Internet is hij zijn weblog begonnen, hij is
een van de eersten die een journalistieke weblog begint en hij blijft
zijn site onophoudelijk updaten. Dat geeft Tonie een expertstatus in de
dan nog jonge blogosfeer. Startpagina is in april voor vermoedelijk 13,5
miljoen Euro verkocht. En dat geeft al aan hoe de verschillen zijn.
Startpagina is een commercieel bedrijf. Als die een startpagina voor
weblogs en webloggers beginnen, dan moet daar vast iets achter zitten.
Elke blogger was in het begin van 2000 wars van alle vormen van
commercie online. Niet in de laatste plaats door de dotcom-hype die toen
heerste wereldwijd. Bedrijven en jonge ondernemers gingen als ware
goudzoekers online op zoek naar de heilige graal om in een zo kort
mogelijke periode zoveel mogelijk geld te verdienen aan het nieuwe
medium. De eerste bloggers waren vaak werkzaam in de creatieve of ICT
industrie en zagen veel van de wantoestanden van dichtbij of konden ze
in elk geval op waarde schatten. Het is dan niet zo vreemd dat ze vooral
afwijzend stonden tegenover elk commercieel initiatief, zeker op
webloggebied. Een andere reden voor het mindere succes van deze
weblog-startpagina heeft denk ik met de manier van updaten te maken. Een
blogger als Tonie of Remco kende je door de blogposts vrij goed, je weet
wat meer over de persoon dan een naam op een pagina. Bij de
Startpagina-dochters staat de naam van de beheerder, wat al een
hiërarchisch aandoende naam is, onderaan de startpagina. Maar je weet
verder niets van die persoon of het bedrijf. Het is een vrij anonieme
lijst. Om een update door te geven was je verplicht om een formulier in
te vullen op de site waarna je maar moest afwachten wat er mee zou
gebeuren. Tonie kon je op een weblogmeeting aanspreken of was via email
bereikbaar. Dit geeft het geheel \\ een meer persoonlijke tint. Eén van
de oud-beheerders van een dochterpagina, Wilbert Pot: "Ik begon in 2001
met de dochterpagina en ik kreeg zoveel mail van mensen die hun weblog
er op wilden, maar ik wilde niet alles er op zetten. Het onderscheid dat
ik maakte was vooral de frequentie van de weblog, maar of het echt iets
toevoegt aan het webloglandschap. Dat was steeds een erg subjectieve
keuze. "

Voor Wilbert is het bijhouden van de dochterpagina in het begin nog wel
te doen, maar met de komst van weblognetwerken als web-log wordt het
steeds meer werk. Er is voor de dochterpagina's geen fatsoenlijk beheer
voorhanden dus Wilbert moet alles zelf in Javascript en later in XML
bestanden aanpassen. Hij maakt zelf een klein beheer om de
standaardmails die binnenkomen met de aanmeldingen om te zetten naar het
XML formaat. Dat maakt het updaten van de dochterpagina minder
omslachtig.

De bloggers zijn vaak meer thuis op het web dan de commerciële
Nederlandse partijen en ze weten beter en sneller de juiste middelen te
vinden voor hun behoeften. Zo ontstaan naast de startpagina van Tonie al
snel meer startpagina's bij andere bloggers, een uitbreiding op de
blogroll die te lang werd.

***Geef mij maar de klassieke weblogger, die als gids boven op het
nieuws zit en kritische vangsten deelt***

Naam: Emile Urban,

Website: www.tuulk.net (voorheen Weblogger.nl)

Op 7 november 1999 ben ik begonnen met webloggen. Eigenlijk aangestoken
door mijn ex-collega Tonie van Ringelestijn op de internetredactie van
Planet Internet, waar ik toen werkte. Toen een bedrijf met jonge honden
die echt een passie hadden voor internet. Mensen die een groot deel van
de dag online hun tijd doorbrachten. Internet was in die tijd hard op
weg om volwassen te worden. Het was allemaal nieuw en er viel veel te
ontdekken. Internet ontwikkelde zich razendsnel dat je het soms niet
meer kon bijbenen. We zaten bovenop de ontwikkelingen en waren dus als
een van de eerste op de hoogte van het fenomeen weblogs, dat in Amerika
al groeiende was. Het was dus niet verwonderlijk dat bij de eerste
lichting webloggers een opvallend hoog percentage uit het kamp van
Planet Internet kwam.\
\
Het was eigenlijk pure noodzaak om een eigen weblog te beginnen en je
vangsten te delen. Je kwam overdag tijdens het werk zoveel leuke dingen
en opmerkelijke zaken tegen op internet dat je het lang niet allemaal
kwijt kon op je werk. Dat was natuurlijk niet zo vreemd als je 12 tot 14
uur per dag online zat.\
\
De eerste weken weblogde ik als een linklogger op een persoonlijke
homepage bij m\'n internetprovider. In november \'99 registreerde ik het
internetdomein Weblogger.nl via een kennis van een vriend met een
bedrijf. Het was toen nog niet mogelijk om als particulier een nl-domein
vast te leggen, dus dat moest toen wel op die manier. Saillant detail is
dat domeinnamen als weblog.nl en weblogs.nl toen nog vrij waren. Ik koos
toen voor Weblogger.nl. Achteraf toen webloggen populair werd, had ik
wel spijt dat ik de andere namen niet had. De naam Weblogger ben ik
overigens later op een lullige manier kwijtgeraakt. Een domeinboer is er
vervolgens mee aan de haal gegaan. Een tijd lang vond ik dat echt zuur.
Nu zie ik het project echt als vergane glorie. Het was leuk voor zolang
het heeft geduurd.\
\
Na een tijdje een weblog te hebben bijgehouden wilde ik het domein op
een gegeven moment ten goede laten komen aan de community die groeiende
was. Daarom maakte ik de keuze om te gaan webloggen op een ander adres.
Van Weblogger.nl maakte ik vervolgens een startpunt voor weblogs. De
site groeide uit tot een portal en de plek waarop je te vinden moest
zijn als je een weblog had. In het begin moest ik zelf nog op zoek naar
sites, later namen nieuwe weblogs zelf contact op als zij een vermelding
wilde. Zo had ik dagelijks nieuwe lijstjes met de nieuwste weblogs. Je
zou kunnen zeggen dat Weblogger.nl ten onder is gegaan aan zijn eigen
succes. Er kwamen zoveel weblogs dat het bijhouden niet meer te doen
was. Weblogs kwamen en gingen, waardoor linkjes op de site snel
verouderden. Er ging zoveel tijd in zitten, dat ik het op een gegeven
moment \'moeten\' werd. De lol ging er toen wel vanaf.\
\
In de dikke Van Dale wordt een weblog omschreven als een dagboek op
internet. Aan die omschrijving valt niets af te dingen. Zelf heb ik
weinig met lifeloggers, mensen die lange verhalen opschrijven over bvb
hun kat die naar de dierenarts moet. Geef mij maar de klassieke
weblogger, die als gids boven op het nieuws zit en kritische vangsten
deelt en bij zijn vondsten zijn ongezouten mening geeft. Het is het type
weblogger dat het dichtste bij me staat. Het doet me vaak terugdenken
aan vroeger. Je probeerde eigen nieuwtjes te scoren of zelfs een scoop
te halen. In die tijd lukte dat soms ook. Veel bedrijven hadden hun
zaakjes op internet nog niet voor elkaar en zo kwam je weleens
misstanden tegen, zoals openstaande CMS-en of adressenlijsten die op een
server stonden. En die misstanden vond je echt niet door moeilijke trucs
uit te halen, maar bijvoorbeeld door het internetadres in te korten. Met
Google kreeg je ook veel verborgen informatie boven water. Zo vond ik
ooit Word-templates op een server bij ABN AMRO. De bank was niet blij
met een verwijzing op m\'n blog hiernaar en stuurde een juridische brief
met de eis om de linkjes te verwijderen. De reactie zorgde voor een
storm in een glas water. Een bank die een webloggertje aanpakt, omdat
hij een linkje plaatst, dat was wat. Radio Online heeft destijds nog
aandacht besteedt aan de kwestie die eigenlijk nergens over ging.

Begin januari 2000 begint Emile de mailinglist "Dutch-weblogs" voor de
dan actieve webloggers in Nederland. De link naar de mailinglist op
eGroups vond snel zijn weg bij alle bloggers. Al op de eerste dag van
het bestaan van de mailinglist is de verzuchting te vinden: "Is
webloggen een tijdelijke trend". Omdat in 2000 al meer blogs startten
dan men kon vermoeden en de eerste berichten in de pers verschijnen,
zijn de eerste bloggers al weer wat terughoudend over hun ontdekking.
Door de dotcom hype die er heerste kon het zo maar gebeuren dat een
commerciële partij er met het idee van de weblogs vandoor zou gaan. De
angst van veel bloggers van het eerste uur. Zij waren de curators, de
ontdekkingsreizigers op het web. Een status die ze niet graag met een te
grote groep delen wellicht. Helaas is de uitkomst van de poll verloren
gegaan in het digitale archief dus we zullen nooit weten wat de bloggers
van het eerste uur echt vonden van de opkomst van weblogs in Nederland.

Door de komst van de mailinglist was er ineens een mogelijkheid voor de
bloggers om met elkaar in contact te blijven. De eerste weblogsoftware
had standaard nog geen reactiemogelijkheden. Er waren wel wat externe
scripts zoals Haloscan die je in je site kon zetten om reacties mogelijk
te maken, maar echt handig was het allemaal niet. De mailinglist
Dutch-weblogs was in de eerste weken van 2000 een actieve en drukke
community van de Nederlandse bloggers. Een groot voordeel van Nederland
ten opzichte van andere landen waar webloggen opkwam, is dat je over het
algemeen niet heel ver hoeft te rijden om elkaar te ontmoeten. Al snel
werden op de mailinglist afspraken gemaakt om bij elkaar te komen. Het
was logisch dat die eerste weblogmeeting in Zwolle zou plaatsvinden.
Zowel Tonie als Ramon zitten in Zwolle op school, Remco Sikkema woont er
vlakbij. De keuze is al snel gemaakt voor de stad en op 25 februari is
in café de Vier Jaargetijden de eerste weblogmeeting van Nederland.

Omdat de blogosfeer in Nederland nog zo pril en klein is, valt de
meeting amper op. 15 mannen en vrouwen zitten bij elkaar in een kroeg en
drinken wat. Niets bijzonders, maar de gesprekken zijn voor de andere
kroegbezoekers wel wat vreemd. Want er werd constant gepraat over
internet, URL's en technische zaken als het inbellen via modems en het
maken van websites. De meeting is voor de aanwezigen hun eerste
ontmoeting met gelijkgestemden en dat voelt goed voor ze. Nadat ze
elkaar al een tijd online volgen zien ze nu de persoon achter de posts
en het vaak vreemde taalgebruik.

Op de eerste weblogmeeting zijn de aanwezigen nog het archetype
weblogger, de linkdumpers. Hun weblog gebruiken ze vooral voor het
bijhouden van hun surftochten op het web en het beschrijven van de sites
die ze tegenkomen. Zelden tot nooit komt er een hele persoonlijke
boodschap langs. Vaak geven de bloggers wel hun mening, maar deze wordt
altijd vergezeld met links naar andere plaatsen op het web.

In 2000 zal er langzaam meer persaandacht komen voor weblogs. In april
2000 verschijnt in Elsevier een kort item over de "Dorpsomroepers" in
Nederland. In dit stuk wordt de teneur van de blogosfeer in 2000 direct
duidelijk. Het is niet de bedoeling dat we geld gaan verdienen met
weblogs, het moet wel leuk blijven. Schrijver van het stuk, Arjan
Dasselaar, noemt webloggers de dorpsomroepers van het internet, die het
laatste nieuws verspreiden over interessante, rare en weerzinwekkende
websites. Daarbij is de commerciële inmenging van bedrijven niet
gewenst, want daarmee komt de onafhankelijkheid in het geding.

Freeler was één van de gratis internetaanbieders die toen het web
overspoelden. Er ontstonden samenwerkingsverbanden tussen Nederlandse
bedrijven en telecomaanbieders om de consument gratis online te krijgen.
Het businessmodel achter die samenwerking was niet altijd even solide.
Om enigszins op te vallen en in te springen op de groeiende bekendheid
van weblogs besluiten ze als eerste een betaalde weblogger in de
redactie op te nemen. Meike Huber gaat betaald een weblog bij Freeler
bijhouden en iedereen die lid is van de provider kan gratis een eigen
weblog starten. Meike houdt een tijdje voor Freeler een linkdump bij,
waar ze de taak van webcurator op zich neemt. Nieuwe, interessante en
weerzinwekkende sites worden besproken en van links voorzien. Maar Meike
voegt er nog iets anders aan toe. Ze vertelt zo nu en dan wat
persoonlijke beslommeringen, dingen die ze meemaakt in de supermarkt en
gebeurtenissen in de familie. Maar ze linkt het allemaal aan de
pareltjes die ze online vindt. Meike weet het linkloggen aan het
lifeloggen te knopen en dat is begin 2000 wel speciaal. Maar Meike is
niet de enige die haar beslommeringen online zet.

In 1999 zien we in Nederland een nieuw fenomeen op TV wat wereldwijd de
gemoederen flink zou bezig houden. Twaalf personen worden honderd dagen
in een huis opgesloten en dag en nacht gevolgd door camera's. Het zou
een van de eerste multimediale concepten worden waar TV en internet
elkaar aanvullen. Big Brother is een genrebrekend concept uit de koker
van John de Mol en het is een instante kijkcijferhit. Dagelijks zitten
miljoenen Nederlanders aan de buis gekluisterd om te zien wie er in de
afvalrace overblijft en kans maakt op de prijs van 250.000 gulden (plm
115.000 euro). Het was fascinerend om dag in dag uit te zien hoe de
bewoners zich verveelden in het huis waar verder weinig te beleven was.
De dagelijkse uitzending op TV was een compilatie van de (non-)
gebeurtenissen die dag maar het productiebedrijf was baanbrekend met hun
internetstreams. Het principe van webstreams is in 1999 al langer bekend
in de porno-industrie, maar met Big Brother is het voor het eerst naar
de mainstream gebracht. De webstreams maken het mogelijk om 24 uur per
dag te volgen wat er in het Big Brother huis gebeurt. De website Fok! Is
dan net gestart en besluit vol in te zetten op het TV programma. Ze
geven dagelijkse meerdere updates wat er gaande is in het huis en Nico
Dijkshoorn, nu bekend als huisdichter van het programma De Wereld Draait
Door, gaat in het FOK!-forum commentaar leveren bij de afleveringen. Het
betekent de groei van Fok! en Nico Dijkshoorn zou vanuit deze site meer
en meer gaan schrijven voor andere omroepen en bladen.

Al voor Big Brother op TV kwam was er een andere Nederlander die je elke
dag een kijkje in haar leven gunde via de webcam. Corrie Gerritsma
bracht de voyeur in elke websurfer boven, elke dag gingen we even kijken
wat er nu weer gaande was in dat appartement tweehoog in Amsterdam

***Ze kwamen altijd makkelijk bij ons terecht voor een mening***

Naam: Corrie Gerritsma

Website: Cam\@Home

Ik was met mijn vriend Rickert op stage in Amerika voor onze studie. We
woonden daar van februari tot november 1997 en werkten op het lab van de
universiteit. We zagen al direct dat er al veel meer kon via internet
zoals boeken bestellen. We ontdekten het chatten en kregen contact met
mede-studenten via email. Rickert ontdekte daar een meisje met een
webcam en dat vonden we wel fascinerend.

Toen we terug in Nederland waren, zagen we dat we via A2000 kabel
krijgen. Rickert was op de universiteit altijd bezig met computers en
internet. Dus toen A2000 kwam hebben we dat meteen gedaan zodat we flat
fee internet hadden. Al heel snel vroegen we ons af of we ook beelden
konden uitzenden.

We zaten toen in een chatroom met een Belg en Ier die een beetje onze
vrienden werden. Zij vroegen of we ons huis konden laten zien via de
webcam. Zij hadden net als ons een webcam aan staan, het stelde allemaal
niet zo heel veer voor. Wat zwaaien en briefjes voor de camera houden.
Tot we beseften dat we de camera ook aan konden zetten als je niet aan
het chatten was. Toen heeft Rikkert een site gemaakt die we eerst bij
UPC hadden, later zijn we op een eigen domein wat gaan bouwen.

En op onze site, daar kwamen ineens bezoekers. Dat konden we goed zien
omdat we een Nedstat teller hadden geplaatst. Die gratis teller zagen we
op andere sites dus besloten we hem bij ons te plaatsen. Maar het mooie
van Nedstat is dat ze zelf bijhielden welke nieuwe sites een teller
plaatste. Via die lijsten kwamen we er achter welke nieuwe sites er
waren en zo kwamen andere sites dus achter ons bestaan. Zo kregen we de
bezoekers en zagen we de eerste weblogs opkomen.

We hadden via IRC veel contact met mensen die op onze site kwamen maar
de echte doorbraak kwam toen Francisco van Jole in de Volkskrant een
groot artikel over ons schreef. Dat was op 6 juni 1998 in het artikel
Gokkast in een negligé.[^6]

Lang bleef het bij de webcam en de chatroom voor Corrie. "We gingen een
tijdje mee op de hype rondom privacy en jezelf laten zien. Het was de
tijd van Big Brother. Ze kwamen altijd makkelijk bij ons terecht voor
een mening."

"Maar in 2004 switchte ik naar weblogsoftware, daarvoor was er nog niets
en had Rickert zelf iets gemaakt. Maar na die switch naar Movable Type
is de webcam wat in de vergetelheid geraakt. Ik had wel heel veel
contact met mensen. Ik kreeg veel email en we hadden veel contact via
ICQ en chat. Maar alles was heel vergankelijk in chatrooms, wat
meningsloos. Ik had een behoefte om dingen over mezelf te vertellen. Via
een blog kon ik echt wat vertellen. De webcam werd steeds minder
belangrijk. Ik heb wel eens gezegd dat ik er van overtuigd was dat ik
tot mijn 60^e^ zou doorgaan met de webcam maar toen ik een keer van
werkplek verhuisde en de cam het niet deed heb ik het maar laten liggen.
En werd hij dus minder belangrijk. Ik wilde er geen moeite in stoppen om
die camera weer werkend te krijgen."

De komst van deze vorm van reality TV is in 1999 wellicht een teken aan
de wand van wat komen gaat. Want in de blogosfeer zien we een lichte
kentering in de vormen weblogs ontstaan. In 2000 zouden niet alleen de
linkdumps de dienst uitmaken in de blogosfeer. Andere vormen van
webloggen ontstaan en krijgen een plek in de Nederlandse blogosfeer.

Martine de Jong begint in 1999 met haar eigen online dagboek, 10e.nl.
"Door mijn werk zat ik al best veel op het internet en ik kwam op een
gegeven moment op een website van een Amerikaans meisje met een dagboek
op haar website. Omdat ik mijn hele leven al een dagboek schreef leek me
dat zo'n leuk idee omdat online te doen. Niet eens het feit dat andere
mensen het konden lezen, maar meer dat je direct je eigen teksten kunt
publiceren op een zelfgebouwde website. Dat vond ik heel bijzonder. "
Martine's eerste versie van haar weblog was een zelf-gebouwde website,
zonder een systeem er achter. Alles was in statische pagina's gemaakt en
werd met de hand geupdate. Maar het verschil met de andere webloggers is
dat Martine niet zozeer beschreef wat ze online tegenkwam, maar ze
beschreef haar leven. Ze beschrijft haar belevenissen, wat er op het
werk gebeurt, gedachten die rondgaan. Zoals ze in haar privé dagboek zou
doen, maar nu minder privé. Martine komt er al snel achter dat ze niet
de enige is die op deze manier haar leven op het web zet en ze gaat meer
bloggers volgen die net als zij hun leven deels online zetten en delen
met anderen. Maar Martine deelt niet alles met iedereen. "Ik probeer het
altijd gezellig te houden. Ik hou mij verre van politieke opinie, want
dat interesseert me in het privé leven eerlijk gezegd niet heel veel dus
dat vind ik dan een beetje geforceerd. Plus als je maar iets zegt wat
maar lijkt op politieke opinie dan krijg je altijd mensen over je heen
meteen, dat is verschrikkelijk vermoeiend. Ik doe dat gewoon niet."

Martine deelt niet alles met haar lezers, maar er zijn bloggers die dat
wel explicieter doen. Eén van hen is Chantall van den Heuvel, ofwel
Luna.

***Mijn blog is het enige constante in mijn leven de afgelopen jaren en
wat echt van mij is.***

"Ik liep stage bij een uitgever en ik vertelde daar dat ik vaak uitging
met mannen die ik via ICQ had leren kennen, ICQ is de voorloper van MSN
en was in die tijd behoorlijk populair. De uitgever zag de spanning wel
in die verhalen en hij vroeg me of ik daar een artikel over wilde
schrijven voor een nieuw blad wat toen uitkwam, Reload." Het onderwerp
sloeg aan bij zowel lezers als de uitgever. Die vroeg haar om mee te
werken aan de website die net live was gegaan. "Op Reload.nl moest
dagelijks een nieuw stukje komen te staan en hij vroeg of ik dat wilde
doen. De jongen die de site had gemaakt kwam bij me en zei dat ik het in
een weblog moest doen. Ik had nog nooit van die term gehoord maar ik
vond het prima."

Chantall krijgt het pseudoniem Electric Luna en begint met haar weblog
op Reload.nl. Ze is dan de eerste betaalde weblogger in Nederland, maar
ze moet wennen aan zowel het tempo van het schrijven als de lengte van
de blogposts. "Het online schrijven was wel nieuw voor me, het moest
kort zijn en er moest een linkje bij staan. Dus je had een snel intro,
een midden en een slot. Ik schreef bij Reload gemiddeld zo'n 200-250
woorden, nu is het maximaal 400 woorden voor me." De reden voor Luna om
kort te blijven schrijven zit in haar aard. Ze heeft zelf nooit zo'n zin
om lange stukken op het web te lezen dus zullen er vast meer mensen zijn
die daar geen behoefte aan hebben. Verder vindt ze dat ze een
verwachting moet waarmaken bij de bezoekers. Ze blijft korte stukjes
schrijven omdat de bezoekers daar op rekenen.

De onderwerpen voor Luna zijn duidelijk afgebakend: Het hedonistische
leven in de grote stad. Sex, drank en drugs. En veel uitgaan. Voor
Chantall is dat niets nieuws, ze beschrijft voor een groot deel haar
echte leven. De bezoekers smullen er van en komen dagelijks op de site
terug. De uitgever van Reload wil het succes van Luna verder uitmelken
met merchandise en SMS-diensten. Maar Chantall is daar niet echt van
gediend. Ze krijgt het gevoel dat haar leven wordt uitgebaat door
anderen. "Ik moest steeds maar schrijven over sex, drugs en drank maar
natuurlijk had ik ook wel eens normale dagen dat ik gewoon 's avonds op
de bank TV zat te kijken. Maar die verhalen kwamen niet online."

Al snel besluit Chantall te stoppen bij Reload. Het bloggen is wel bij
haar blijven hangen en ze gaat er mee door. Waar ze voorheen onder de
naam Luna blogde (Spaans voor maan) en ze toch wel licht chaotisch is in
haar leven, kiest ze de naam Maanisch.com. De weblog wordt opnieuw
opgezet en Chantall gaat door met schrijven. Elke dag beschrijft ze weer
haar belevenissen, waar ze erg expliciet in kan zijn. Waar Martine op
haar blog soms zijdelings wat vriendjes opmerkte, neemt Chantall je
praktisch mee de slaapkamer in op haar weblog en beschrijft uitgebreid
wat er gebeurt. Natuurlijk is Chantall wel bedachtzaam over de mate van
openheid. "Ik hou van provoceren en neem geen blad voor de mond, maar er
zijn nog wel een hoop dingen die ik voor me hou. Maar wat ik schrijf is
de waarheid. Al acht jaar lang minstens twee keer per week."

Omdat Chantall nu niet meer door het betaalde bloggen is gedwongen om
alleen over sex, drugs en drank te schrijven komen er steeds meer
alledaagse beslommeringen op haar weblog over het leven in Amsterdam.
Chantall gaan naast haar weblog meer activiteiten ondernemen waaronder
het maken van stoffen poezen, de Ploesiepoesies. Op haar website kun je
een door Chantall gemaakte stoffen poes kopen die ze op bestelling
maakt. Door haar succes met de weblog worden de Ploesiepoesies snel een
succes voor haar. Mede door haar weblog weet ze de aandacht op haar
betaalde werk te vestigen. "Ik hou de zaken wel gescheiden. Op de site
van Ploesiepoesie zul je niet zien dat ik blog op Maanisch.com. De
poezen zijn voor kinderen en om die nu in aanraking te brengen met mijn
soms wat expliciete artikelen, dat gaat wat ver. "

Martine en Chantall, beiden in Amsterdam wonend, hebben elkaar
ondertussen in het echte leven leren kennen en het klikt tussen de twee.
Ze gaan geregeld wat drinken samen waar allerlei plannen worden
besproken. In 2004 krijgt Martine een ansichtkaart van Chantall met de
tekst "Weblogqueen" en tientallen kleine screenshots van de webcam van
Martine. De kaart krijgt Martine omdat ze dan vijf jaar aan het bloggen
is. Het brengt de twee op een idee. Chantall had al eens een nachtje
doorgeschreven op haar weblog, om te kijken hoe dat bevalt. Martine en
Chantall gaan plannen maken voor een 24 uurs actie op internet. De
weblogqueens zijn geboren. Bij het ingaan van de wintertijd op 31
oktober 2004, gaan de twee dames 24 + 1 uur webloggen. Het bericht
verspreidt zich snel in de blogosfeer en in de reguliere media[^7]. Op
30 oktober nemen de dames ieder in hun eigen huis plaats achter de
webcam en begint de 24-uurs marathon. Beide dames wonen in Amsterdam en
na een paar uur wat lokale hulptroepen komen opdagen. De bloggers van
Openhaard.net, Jelle en David, zijn geen onverdienstelijke koks. Ze
staan midden in de nacht voor de deur bij Martine met zelfgemaakt
Italiaans eten. Ondertussen is het bij Luna in huis groot feest, waar ze
zelf zo nu en dan aan meedoet: "Ik geloof niet dat ik de hele 24 uur
nuchter ben geweest". De twee dames houden het 25 uur vol, samen met de
bezoekers. Gedurende de marathonblogsessie kon je met de twee
weblogqueens via MSN contact houden. De marathon was echter op een
zaterdagnacht. Wat inhield dat na de sluitingstijden van de kroegen de
chatsessies wel wat onsamenhangender werden voor met name de nuchtere
Martine.

De speciale weblogqueenshirts die de dames aanhadden mogen niet
onvermeld blijven. Martine droeg een shirt met de tekst "10e Loves
Francisco" (een verwijzing naar Francisco van Jole) en Luna droeg met
trots: "Maanisch Loves GeenStijl", naar de dan zeer populaire weblog.

De marathonsessie is een succes voor de dames en geeft ze veel aandacht
voor hun weblogs. Een half jaar later gaat de zomertijd in en besluiten
de dames wederom een marathonsessie te houden. Deze keer dus 24-1 uur.
Omdat de queens nu tijdens Pasen de 23-uurs weblogsessie zullen doen,
zijn op verschillende weblogs paaseieren verstopt. Daarbij was de
persaandacht voor de tweede weblogmarathon vele malen groter. Luna en
10e verschijnen op TV bij Vara Live: "En die ene vraag; \"Waarom heb je
eigenlijk een weblog\", die had ik dus verwacht. Ik zat er heel hard op
te wachten. En die vraag stelde Dolf Jansen nou net niet. En wat hij wel
vroeg ben ik alweer vergeten.[^8]" in de Viva[^9] en er komt een
paginagroot artikel in het Parool[^10] over de twee dames en hun
weblogs. De weblogqueens zijn weer een succes. Een nachtelijke
feestsessie bij Luna inclusief masseuse wordt via de webcam uitgezonden
terwijl 10e tegen de slaap vecht.

Om nu de Weblogqueens met Big Brother te vergelijken is wel erg ver
gezocht, maar het is wel interessant om te zien waar de interesses van
het algemene publiek liggen en hoe dat verschuift in de tijd. Toen Big
Brother startte was de kritiek niet van de lucht en waarschuwde men voor
de schadelijke gevolgen bij de deelnemers die 24 uur per dag bloot
zouden staan aan de camera's. Dit zou voor psychische problemen kunnen
zorgen, riep menig deskundige. Met de komst van de weblogs waren de
waarschuwingen niet van de lucht, je gaat toch niet alles wat je doet
openbaar maken? Waar komt dat plotselinge exhibitonisme vandaan? Waarom
zou je al je sexuele escapades online zetten en nog eens de mogelijkheid
voor je bezoekers om er op te reageren? In 2004 is onderzoek geweest
naar de redenen voor bloggers om online te publiceren[^11]. De
onderzoekers kwamen met de volgende motieven

-   Het documenteren van je eigen leven

-   Meningen en commentaar geven op gebeurtenissen

-   Zelfexpressie

-   "Thinking by writing"

-   Het promoten van dialoog en groepsvorming

Daar zou je nog aan toe kunnen voegen: Het zoeken en delen van
informatie. Tevens kun je opmerken dat veel blogs niet exclusief één van
de genoemde redenen aanhangt. Vaak is het een mix.

Er zijn bloggers die van hun dagboek op het web naar schrijver zijn
geëvolueerd. Twee van de bekendste zijn Merel Roze en Walter van den
Berg

***In literatuurland wist niemand wat een weblog was***

Naam: Walter van den Berg

Weblog: [vandenb.com](http://vandenb.com)

Ik sjoemel af en toe, ik ben in 2009 al gaan zeggen dat ik 10 jaar blog,
maar ik geloof dat ik in april 2000 ben begonnen. Dat bloggen was
voornamelijk uit verveling. Ik zat op kantoor en had niets te doen, dus
ik klikte rond op internet. Ik kwam een blog tegen van een Amerikaan die
schreef over whisky, golf en films. Maar in plaats van een homepage met
linkjes naar losse pagina's verschenen die stukjes steeds op de
voorpagina. Ik vond het concept briljant, dus ik heb het nagebouwd. Ik
wist niet dat het een weblog was: ik dacht dat het een idee was van de
maker van die website om nieuwe stukjes boven de oude te zetten.

Toen ik mijn weblog bouwde, wist ik niet dat er meer van dat soort sites
bestonden, en toen ik begreep wat ik aan het doen was, ontdekte ik dat
er al een stuk of dertig anderen zo bezig waren. Toen ik die ontdekte,
of zij mij, was het heel vreemd om online zo welkom te worden geheten.
"Hee, een nieuw Nederlands weblog erbij, leuk!" Ik ontdekte die nieuwe
weblogs vooral via de statistieken van Nedstat. Mijn eerste echt goed
gelukte schrijfpostje ging over het feit dat er op het saaie kantoor
blikjes fris in de koelkast stonden, maar dat er geen Fanta was. Alt0169
linkte naar dat stukje omdat ze het goed vonden. Alt was Heel Belangrijk
toen, dus mijn ego werd heel erg gestreeld, en het toonde dat ik op de
goeie weg was, met de toon in mijn stukjes.

Ik heb mijn blog vooral gebruikt om te leren schrijven. Ik zou me
vroeger misschien wel een lifelogger hebben genoemd, maar nu ben ik toch
meer een schrijflogger. Het gaat er niet om dat ik wat opschrijf, maar
de manier waarop ik het schrijf.

Webloggen heeft me geleerd om snel te schrijven, dat in ieder geval: ik
schreef stukjes op mijn werk, en ik heb niet zo heel lang meer op dat
kantoor gezeten waar niks gebeurde, dus ik had vaak maar een
kwartiertje. Ik heb er beter van leren kijken, want ik schreef vaak
stukjes over iets dat ik onderweg naar mijn werk had gezien, en kijken
is heel belangrijk bij schrijven: hoe praten mensen, hoe lopen ze, hoe
laten ze hun schouders hangen? Hoe staan de auto\'s in hun files? Ik heb
op dat blog wel leren schrijven. Als ik nu de stukjes van toen
teruglees, verschrikkelijk. Ik vond het toen verschrikkelijk dat blogs
als Retecool me persifleerde[^12]. Maar nu kan ik er wel erg om lachen,
het is zelfs een beetje een eer.

Vóór ik met mijn weblog begon heb ik al een paar boeken geschreven.
Belabberde boeken die gelukkig nooit het daglicht hebben gezien, maar
toch. Het webloglandje heeft me wel geholpen bij het vinden van een
uitgever. Ik kwam op controllerboy.com, toen het weblog van Niels \'t
Hooft, hij introduceerde me bij zijn literair agent en zo ben ik bij de
Bezige Bij gekomen. In literatuurlandje wist overigens nog helemaal
niemand wat een weblog was.

Ik was bij de eerste weblogmeetings in Utrecht. Ik leerde daar steeds
meer bloggers kennen en we zagen elkaar vaker buiten de weblogmeetings
om. Daar schreven we dan weer over. Er was een clubje rond de Kolonel,
van Alt0169. Mensen als Zidouta en VoordeWind. Die vonden ons maar een
stel halfzachte eieren, leden van een geitenfokvereniging die elkaar hun
mooiste geiten lieten zien, en niemand die er iets van zei als er eens
een lelijk exemplaar tussenzat. Zidouta heeft dat gezegd, geloof ik. Wij
hebben dat toen als geuzennaam genomen, Caroline had een website
gebouwd, en die leefde een week en daarna deed niemand er iets meer
mee.\
Die onaardige mensen, die wij de minigolfers noemden omdat we foto\'s
hadden gezien waarop zij met z\'n allen minigolfden, die bleken dat
later wel te kunnen: zij maakten dodezielen.blogspot.com en ik denk dat
dat nog altijd het briljantste is dat ooit op internet heeft gestaan.
Niks meer van te zien, helaas.

Ik zie het hele Geitenfokkersvereniging zoals Holland-Belgie: wij vinden
Belgen schattig, zij vinden ons arrogant. Zie de geitenfokkers dan als
België en de minigolfers als Holland.\
Maar bedenk ook dat er periodes waren: er was eerst die tijd zonder die
polarisatie, waar Alt0169 vrolijk naar mijn \'fantaman\'-stukjes linkte.
Daarna zijn de tegenstellingen ontstaan. We komen als oud-leden van de
Geitenfokvereniging nog wel eens bij elkaar. Voor de vorm praten we dan
een uurtje over weblogs maar daarna gaat het over allerlei andere
onderwerpen.

Ik ben ondertussen al zo'n 10 jaar aan het bloggen. Eerst deed ik het
heel erg voor het publiek en de reacties, nu schrijf ik nog stukjes
omdat ik de vorm ideaal vind: het kan zo kort of zo lang als je het zelf
wil, het mag overal gaan, en als iemand het er niet mee eens: dan kom je
toch gewoon niet terug? Het is mijn weblog en ik bepaal wat ik er op
zet. Bij de meer commerciële blogs kan dat toch een stuk minder, die
moeten een richting hebben. Die blogs zullen wel de toekomst in handen
hebben: een weblog met een duidelijke insteek, met heel veel nieuwe
content iedere dag. Zelf pas ik helemaal niet in dat model. Ik schrijf
alleen maar als ik er zin in heb, en dan nog over wat dan ook. Geen goed
businessmodel, maar ach\...

Ik ben eerlijk gezegd niet echt te spreken over de Nederlandse
blogosfeer. De succesvolste weblogs zijn negatief van toon, en voor
tegengeluiden moet er iets georganiseerd worden - er is nooit spontaan
een weblog ontstaan dat door meerdere mensen geschreven werd en als een
tegengeluid voor het GeenStijl-geweld én tegelijkertijd een beetje
entertainend was. Sargasso heb ik nooit gelezen. De te lange teksten
vind ik niet interessant om te lezen, de recent gestarte Joop.nl is een
leuk initiatief maar wel vanuit een organisatie en niet omdat een paar
gelijkgezinden elkaar op internet tegenkwamen. Joop.nl was meteen groot,
waardoor de beginnersfouten heel erg in het oog sprongen.

## Lijfloggers en linkdumpers

Een typisch Nederlands verschijnsel in de weblogwereld is de zeer
scherpe scheiding tussen twee groepen webloggers. Webloggen is in
Nederland begonnen als het plaatsen van links naar andere sites op het
web. Ramon Stoppelenburg: "Het heet web-loggen. Het loggen van het web,
het neerpennen waar je bent geweest en wat leuk is voor anderen om te
bezoeken." De eerste blogs in Nederland zijn allemaal gebaseerd op het
principe van het linkdumpen. Al snel zouden andere vormen van webloggen
ontstaan. De lifeloggers, vernederlandiseert naar Lijfloggers, hadden
niet zoveel op met het maken van links naar andere sites, maar
gebruikten hun weblog vooral als dagboek voor hun beslommeringen en
eigen verhalen. Dit werd niet door iedereen in dank afgenomen.

Met name door de komst van webogsoftware en diverse gratis
weblogdiensten kon ineens iedereen een weblog beginnen. Dat gebeurde in
grote getale, waarmee de webloggers van het eerste uur wat
ondergesneeuwd werden. Diverse weblognetwerken begonnen flink de
vleugels uit te slaan, de eerste meer zakelijke blogs kwamen online en
daarmee kreeg je een duidelijke scheiding in de blogosfeer. Zij die er
al vanaf de eerste dagen (lees: sinds 2000) bij betrokken zijn versus de
rest.

*"Linklogs hebben absoluut de voorkeur boven lifelogs omdat ik dat
gezever over het dagelijkse leven de hele dag al moet aanhoren."*[^13]

De linkdumpers hadden het nooit zo op de lijfloggers en vice versa. Het
zou nooit op hele vervelende situaties uitlopen, er werden altijd speels
en onschuldig verwijten en speldenprikken naar elkaar uitgedeeld. Maar
in juni 2003 zou op Spinhoven.com een pagina verschijnen van het
Linkdumpers Afscheidings Front: "Het illustere genootschap tegen de
\"lekker weertje vandaag\" lifeloggers!". 24 weblogs organiseren zich
tegen de lijfloggers en gaan vol in de aanval met blogposts om de
lijfloggers belachelijk te maken. Over en weer gaan de reacties, maar er
zijn bloggers die zich er niet zoveel van aantrekken. Zo schrijft Demos
op Sneeuwblind in 2003:" Bijna een jaar geleden ben ik met dit log
begonnen om over een aantal jaar terug te kunnen vinden wat ik al weer
had gedaan. Een soort veredelde agenda en herinneringen combinatie dus.
Een lifelog kortom. In die korte tijd ben ik er achter gekomen dat ik
het veel leuker vind om af en toe ook de vreemde dingen die je op het
net tegenkomt te delen met anderen en zelf nog eens op te kunnen zoeken.
Dus meer het linkdump-gevoel. Maar niet alleen maar links, want in mijn
leven gebeuren ook leuke dingen die ik af en toe kwijt wil. Dus doe ik
het nu allebei. Wat ben je dan? Een Lifedumper? Een LinkLifeLogger? Ik
weet het niet en ben er nog niet uit."[^14]

Het schisma tussen linkdumpers en lijfloggers bleef echter altijd speels
van aard. Ondanks de vaak keiharde verwensingen die over en weer werden
gestuurd via blogposts, is het nooit tot excessen gekomen binnen de
Nederlandse blogosfeer.

Het verschil tussen de twee is vooral te merken in de oudere weblogs, de
blogs die al jaren meedraaien en vooral doen of deden waar ze goed in
waren. Het Linkdump Afscheidings Front was vooral een onschuldige
speldenprik zonder bijbedoelingen en zonder vervolg. Na een paar dagen
was iedereen het weer vergeten en gingen de bloggers weer door met de
normale gang van zaken.

***Meestal bedacht ik het stukje in de snoozetijd van de wekker***

Naam: Merel Roze

Weblog: Merelroze.com

Ik kreeg mijn blog cadeau van Walter van den Berg. We hadden een tijdje
gemaild en hij zag dat ik veel plezier had in schrijven. Op 27 april
2001 zei hij: dit is een cadeau voor jou, en dat was zowel de domeinnaam
als mijn blog. Ik typte meteen een stukje en dat deed ik vervolgens
jarenlang elke dag. Het bleek verslavend, en blijkbaar ook voor
bezoekers. Kortom: het mooiste cadeau van mijn leven. "Sommige meisjes
krijgen bloemen, ik kreeg een weblog".

Het weblog is voor mij een plek waar ik kan oefenen met het schrijven en
nog voor een publiek ook. Veel schrijven zorgt ervoor dat je fit blijft,
daarom baal ik er zo van dat ik nu niet meer zo vaak schrijf. Schrijven
is niet alleen leuk, het is een manier om de wereld om je heen te
vangen. Iets inspirerenders dan dat is er wat mij betreft niet. Je ogen
open houden, openstaan voor invallen, heerlijk. Heb ik nu veel te weinig
tijd voor.

Ik had een behoorlijk strak schrijfschema van wekelijks twee stukjes,
maar dat haal ik niet altijd meer. Ik vind wel dat je bezoekers iets
moet geven als ze komen. Vroeger schreef ik altijd mijn stukjes voor ik
naar mijn werk ging. Ik werkte nog niet als schrijver en het was een
perfect begin van de dag. Meestal bedacht ik het stukje in de snoozetijd
van de wekker. Een soort geoliede machine was ik.

Maar zodra je geen schema meer hebt, denk je: het komt morgen wel. En
morgen is het weer druk, heb je al de hele dag teksten geschreven en wil
je 's avonds iets leuks gaan doen. Dan is er nog dat vreselijke Twitter
waar alle weblogstukjes in de dop sneuvelen. Want als ik dan een leuke
lead heb voor een weblogstukje, twitter ik het, en groeit het niet meer.
Dan is het weg. Geen stukje meer. Eigenlijk zou ik moeten stoppen met
Twitter.

Als ik iets schrijf over wat me opvalt in de Nederlandse taal; mensen
die nuuuw zeggen ipv nieuw, of deZember, bijvoorbeeld. Daar krijg ik
veel reacties op. Of als je een vraag stelt aan het einde van je stukje
natuurlijk -- dan kun je op veel reacties rekenen.

Meestal krijg ik de meeste reacties als mensen een stukje mooi,
ontroerend of grappig hebben gevonden. Die reageren dan vaak per mail en
niet direct op de site. Dan is zo'n stukje af. Meestal weet ik dat zelf
ook, dan ben ik echt tevreden. De serie "Op de fiets"[^15] is wel
populair bij de lezers. Ze geven weer wat er in mijn leven gebeurt, de
race tegen de klok, de geluksmomenten, de ergernissen, de humor en
lichtheid van het bestaan -- zeker als reeks vind ik ze leuk.

Ik ben me altijd redelijk bewust geweest van wat mijn stukjes zouden
kunnen doen, dus ik heb niet echt ergens spijt van. Ik denk dat het
schrijven me een betere blogger heeft gemaakt want beide platformen
hebben invloed op elkaar. Een roman schrijven is iets heel anders dan
een blogje schrijven, dat heb ik wel gemerkt. In bloggen ben ik meer
ervaren -- ik zou willen dat ik die ervaring al had als romanschrijver.
Maar op beide podia ben ik nog lang niet uitgeleerd. Ik hoop binnenkort
tijd te hebben voor het schrijven van mijn derde roman. Die wil ik
dichter bij de weblogstijl houden, al weet ik nog niet zo goed hoe. Maar
dat dagelijks schrijven, wat ik jaren heb gedaan op mijn blog, is heel
goed geweest voor mij als schrijver.

Een boek uitbrengen was altijd mijn droom. Maar die kans krijg je niet
zomaar. Ik kreeg die kans omdat ik op mijn site al een publiek had
opgebouwd en omdat ik het log als visitekaartje kon laten zien. De
uitgeverijen benaderden mij in plaats van ik hen. Dat scheelt een halve
wereld. Zelf zou ik denk ik niet snel zo dapper zijn geweest om een
uitgeverij te benaderen. Kortom: het weblog (het cadeau van Walter) is
van essentiële invloed geweest op het uitkomen van mijn eerste roman.

Over de toekomst van de weblogs, ik heb het idee dat na een aantal jaren
fikse wildgroei in van alles en nog wat, het niveau weer een beetje
stabiliseert. Mensen beginnen een weblog omdat ze daar een doel mee
hebben en niet meer omdat het hip is. Dat betekent denk ik dat de
grootste rotzooi wel zo'n beetje weg is. En anders is het rotzooi waar
de schrijvers in ieder geval een doel mee hebben. Vernieuwend is het
helaas niet echt. Dat vind ik heel jammer -- we missen het
baandoorbrekende. Sowieso: GeenStijl is het enige weblog dat dingen voor
elkaar heeft gekregen -- in de VS heb je meer sites die dat
bewerkstelligen. Er mag dus zeker wel wat ruimte komen voor nieuw, ander
geluid.

Dus volgens mij is er geen gouden toekomst voor blogs beschoren. Als die
er was, zou die toekomst allang geleden zijn aangebroken. Een weblog
hoort erbij, we doen er niet meer belangrijk over. Een goed weblog is
tegenwoordig meer dan dat: meer een site met een weblog, bijvoorbeeld.
Het verschil zal meer en meer verdwijnen. Ik denk wel dat ze blijven
bestaan voor mensen die het leuk vinden om hun stukjes met de wereld te
delen.

Naast de lifelogs en de schrijversblogs ontstaan zien we in de eerste
jaren van de 21^e^ eeuw meer soorten weblogs ontstaan. Er komt langzaam
maar zeker meer media aandacht voor weblogs. Deze begint uiteraard
online. Francisco van Jole schrijft in april 2000 een eerste stuk over
de weblogs in Nederland[^16]. Hij benadrukt hier weer de manier waarop
de eerste bloggers gebruik maakten van het medium. Het delen van links
en obscure plaatsen op het web. Bij Planet Internet, waar de redactie
voor een groot deel uit bloggers bestaat, verschijnt in oktober 2000 een
XL Special over webloggen. In een uitgebreid overzicht beschrijft Lars
Pasveer (l-rs.org) wat blogs zijn, welke blogs er in Nederland zijn en
hoe je er zelf één kunt beginnen. De vuurwerkramp in Enschede draagt bij
aan de groeiende bekendheid van weblogs, omdat de media ze weten te
vinden voor een overzicht van de gebeurtenissen tijdens een ramp en
omdat ze in tegenstelling tot reguliere nieuwssites niet constant
offline gaan door de enorme stroom bezoekers.

Naast de bestaande weblogsoftware die vaak uit de Verenigde Staten komt,
beginnen programmeurs en hobbyisten eigen software te maken, vaak om de
tekortkomingen van Blogger.com op te lossen. Het was tot 2001 niet
mogelijk een reactie achter te laten bij weblogs die in Blogger waren
gemaakt. Zo gebruikte Walter van den Berg een extern script om reacties
toch mogelijk te maken. Maar dat hield ineens op te bestaan. Een van de
lezers van het weblog bood Walter aan om een reactiescript voor hem te
maken. Dat was de Haagse webdeveloper Bob den Otter. Het script bleek
wel aan te slaan en Bob wilde zelf gaan bloggen. Zijn reactiescript werd
uitgebreid naar een compleet blogplatform en in maart 2001 zag de eerste
versie van Pivot het levenslicht, gelijktijdig met Bob's eigen weblog
Mijnkopthee.nl. "Het was voor mij al vrij snel duidelijk dat ik geen
begenadigd schrijver ben, dus mijn weblog veranderde al snel in een
linkdump weblog: Links naar leuke of interessante dingen, begeleid met
een klein stukje tekst. Een van de belangrijkste dingen daarbij was
altijd de mogelijkheid om te reageren. Zonder de reacties van de lezers,
heeft het mijns inziens geen zin, om het online te gooien, zonder
reacties geen weblog.  Ik vind de websites van pak-m-beet Wim de Bie of
Seth Godin dus eigenlijk geen echte weblogs. Dat zijn eerder \'online
columns\'."

Mijnkopthee.nl is een interessante weblog omdat Bob constant bezig is om
nieuwe ontwikkelingen uit te proberen bij en met zijn publiek. Hij is
met zijn weblog het live testlaboratorium voor Pivot. Tegelijkertijd was
Bob de wandelende vraagbaak voor alles PHP en Pivot. Bob werkte als
programmeur maar had intussen een dagtaak aan de vragen en discussies
die op het Pivotforum rondwaarden. Op weblogmeetings was Bob een graag
geziene gast. Niet alleen vanwege zijn gezellige aanwezigheid maar ook
omdat hij altijd open stond voor nieuwe ideeën, kritiek en opmerkingen
op Pivot.

De ontwikkelingen in Pivot staan intussen niet stil maar Bob doet dat
niet meer alleen. Bob heeft nog wel de meeste code geschreven, maar
inmiddels zijn er twee Nederlanders in Noorwegen en Canada die
respectievelijk de doorontwikkeling doen en het online forum beheren.
Pivot is en blijft gratis te downloaden onder een GPL licentie. Dat
betekent dat je met de software mag doen wat je wil (inclusief aanpassen
en verkopen), mits je dat recht doorgeeft aan anderen en de auteur(s)
van de software vermeldt.[^17]

Bob probeert Pivot zo laagdrempelig en makkelijk mogelijk te houden voor
zijn gebruikers: "Mensen die willen beginnen zou ik wel de wijze raad
mee willen geven: Begin gewoon! Vaak kom ik mensen tegen, die willen
gaan webloggen, en dan veel te lang en hard nadenken over wat ze willen.
Als ze dan uiteindelijk beginnen, hebben ze een weblog, die helemaal is
ingericht met veel te veel toeters en bellen, maar vervolgens verschijnt
er nooit content. Ik raad daarom altijd aan om gewoon te beginnen, en
die extra dingen eromheen, die komen later wel, als blijkt dat die echt
nodig, nuttig of leuk zijn. "

***Het was maar een klein deel van ons leven, soms was het wat Gonzo,
het had waar kunnen zijn.***

Naam: Gryts Klijnstra en Lotte Dewaide

Weblog: Bloodyhell.nl

Lotte: ik was in januari 2002 begonnen, ik was toen net 17. Ik heb
altijd al een dagboek gehad. Ik kwam een keer op Mijnkopthee.nl terecht
en ik vond het wel leuk om zelf zoiets te doen. Dus ik maakte op
Geocities een pagina waar ik steeds bovenaan een stukje toevoegde.

In maart van dat jaar ging in naar de weblogmeeting in Breda en
ontmoette ik al die andere bloggers. Er ging een wereld voor me open. Ik
kreeg een domeinnaam en begon wat te experimenteren met weblogs en
webcams. Dat heb ik minder dan een jaar gedaan toen ik Gryts leerde
kennen

Gryts: Ik had net sites leren bouwen en wilde wel wat oefenen. Lotte
wilde een blog, dus toen besloten we maar samen wat te gaan doen. Ik had
de site in elkaar gezet en ik dacht dat ik daarna Pivot er nog in moest
zetten. Dat had ik dus verkeerd begrepen. Bob legde me toen uit hoe je
een site in Pivot maakt in plaats van andersom. Maar ja, ik had de site
thuis op mijn kamertje in elkaar gezet. Daar had ik geen
internetverbinding dus ik kon niet heel makkelijk even hulp zoeken toen.
Uiteindelijk is het wel gelukt en zijn we in januari 2003 live gegaan
met Bloodyhell.nl

L: We hebben toen oud en nieuw gevierd met Mark Heijblok en Charis.
Daardoor kwamen wat beelden van ons online en dat maakte mensen
nieuwsgierig. Zo kwamen we aan onze eerste bezoekers.

G: De naam Bloody Hell\... We waren op zoek naar een naam en we wilden
natuurlijk een eigen domeinnaam. We waren al uren aan het bellen en aan
het bedenken wat we wilden als naam. Dus we liepen allebei wat door de
huiskamer en slaapkamer met de telefoon. Ik was op zoek naar een briefje
met allemaal namen voor het blog. Dat briefje lag onder mijn bed. Dus ik
kroop onder mijn bed, met de telefoon, om dat briefje te pakken. Ik
stoot mijn hoofd en roep Bloody Hell. Lotte zegt: ".nl". En het was
geregeld.

G: We hadden nooit een schema om te bloggen. Ik vond het wel moeilijk om
af te tasten wat ik nu wel en niet leuk vond om te bloggen. Wat ik
eigenlijk altijd al verschrikkelijk vond, maar wel deed was een blogpost
afsluiten met een vraag. Een columnist sluit toch ook niet af met een
vraag? Ik wilde een mooi verhaaltje maken met een lijn en een statement.
Als ik dan afsluit met een vraag maak ik toch geen statement? Het is
toch geen babbelbox? Voor mij is een weblog het totaalding van je eigen
ontwerp, je eigen domein, je eigen publiek, je eigen stukjes. Het gaat
niet alleen om het schrijven maar ook om het zelf maken.

Het is uiteindelijk wel een verzameling eigen columns geworden. Ik zat
op mijn eigen kamer stukjes te schrijven op internet. Ik woonde bij mijn
ouders op de boerderij, kilometers van de bewoonde wereld. Dus het
weblog was mijn buitenwereld.

L: ik tilde er nooit zo zwaar aan. Niet dat ik alles opschreef, maar ik
hoefde niet per se iets intelligents schrijven of via een soort schema
te schrijven. Voor mij was het gewoon leuk. We hadden ook helemaal geen
regels ofzo, we deden maar wat.

G: Wat ons heel erg hielp was dat we webcams hadden. Ik kwam wat later
maar Lotte had vanaf het begin een cam. Dus je krijgt heel veel mensen
die zitten te kijken en blijven hangen. Het is niet heel bewust gedaan,
het leek ons gewoon leuk. Charis, 10e, Luna, Corrie, ze hebben allemaal
een webcam gehad dus wij wilden dat ook wel.

G: Het publiek bestond in het begin nog uit onbekenden. Ik ben
uiteindelijk gestopt, toen ik er achter kwam dat steeds meer mensen in
mijn omgeving de stukjes lazen. Van ouders, schoonouders, vrienden tot
klasgenoten. Iedereen las het. Het was zelfs zo dat stukjes die ik over
Leeuwarden schreef werden doorgeplaatst naar een grotere site over
Leeuwarden. Van dat soort bekendheid schrok ik wel. In het begin lijkt
het internet zo groot, met zo verschrikkelijk veel websites, hoe zouden
ze dan op die van ons terechtkomen. Dat bleek dus wel zo te zijn,
uiteindelijk wist iedereen dat we op Bloodyhell.nl schreven. Op Lowlands
2003 werden we nageroepen en begonnen mensen vragen te stellen. Dat was
heel raar om mee te maken, eigenlijk niet zo leuk.

L: In 2004 zat Gryts in Helsinki, ik heb toen een zijproject gehad,
Chocolate Chip Orgasm. Toen was de fut bij Bloody Hell er even uit. We
hebben de boel op slot gezet. Mijn eigen site was vooral een webcamsite,
maar had ook een weblog. Ik heb dat maar een half jaar gedaan, kijken
hoe dat uitpakt. Toen Gryts weer terugkwam zijn we nog wel een tijd
doorgegaan met Bloody Hell maar we merkten dat de lol er wel wat uit
was. We schreven steeds minder tot we in 2008 stopten met het weblog.

G: Nu zijn we echt helemaal klaar met Bloody Hell. Het contract voor het
domein is niet verlengd, dus hij zal over een tijdje niet meer
bereikbaar zijn. Alle content gaat weg en we zijn er klaar mee. Het gaat
me soms wat in de weg staan, mensen blijven maar reageren over iets wat
je jaren geleden hebt geschreven. Daar willen we mee klaar zijn. We zijn
in al die jaren wel veranderd. We waren wat onbezonnen, onbezorgd, we
namen geen blad voor de mond. Dat is misschien ook deel van ons succes
geweest, maar nu hoeft dat niet meer tot in de eeuwigheid bewaard te
blijven. Bij ons draaide het weblog om de persoonlijkheden van toen. Die
bestaan nu niet meer. We lieten ook maar bepaalde kanten zien van ons
leven.

L: Een weblog was voor ons echt geen dagboek. Het was maar een klein
deel van ons leven, soms was het wat Gonzo, het had waar kunnen zijn.

Meer beroepsgroepen en hobbyisten ontdekken het internet als interessant
communicatiemedium en het weblog blijkt een nuttig instrument te zijn om
de eigen gedachten te delen met velen. De groeiende populariteit van
weblogs zit onder andere in de verdere ontwikkeling van de gratis
software. Blogger komt in 2001 met een betaalde Pro-versie van hun
bloggingsoftware maar er blijft altijd een gratis versie bestaan. Bob
den Otter streeft dat ook na met zijn eigen software en zo ontstaan meer
gratis leveranciers van weblogsoftware. Om een weblog bij te houden hoef
je geen webprogrammeur meer te zijn. Met de standaard instellingen van
de software kun je al uitstekend uit de voeten. Dat zorgt voor een
hausse aan nieuwe soorten weblogs.

***Wanneer stel jij als een ware blogger je weblog open voor
commentaar?***

*(Jan Marijnissen op zijn weblog stelt Gerrit Zalm een open vraag)*

Tijdens de verkiezingen in 2002 wordt Internet voor het eerst ingezet
als serieus communicatiekanaal. De politici in Den Haag hebben weblogs
nog niet direct in het vizier. Maar politiek wordt niet alleen in Den
Haag bedreven. Op lokaal niveau ontstaat interessante online
initiatieven. David Rietveld is al sinds 2000 op zijn persoonlijke
weblog actief. Hij schrijft veel over de politieke situatie in zijn
woonplaats, Den Haag. In column-achtige teksten schrijft de student
politicologie over de jongste senator van Nederland, het koningshuis en
diverse politieke partijen. Dit doet hij veelal samen met Arno Bonte.
Beiden zijn lid van Groen Links en actief in de jongerenorganisatie van
de partij. David valt op met zijn weblog omdat hij zowel stevig
politieke stukken schrijft maar persoonlijke artikelen zoals een
reisverslag van zijn vakantie. In 2002 wordt David : "In het begin keek
en deed ik vooral wat anderen deden: linkjes plaatsen, verhaaltje
vertellen. Dat paste niet helemaal bij me. Uiteindelijk werd het daarom
vooral een politiek weblog, met gaandeweg een focus op de lokale Haagse
gemeentepolitiek. Het doel van mijn weblog is altijd geweest om
enerzijds mijn eigen opvattingen in de etalage te zetten, en anderzijds
te proberen andermans meningen te beïnvloeden."

Wat bij David vooral opvalt is dat hij met zijn blog constant acties
opstart om met name de lokale politiek wakker te schudden in Den Haag.
Zijn eerste actie was de Balkenendepraatgenerator[^18], een klein script
wat bij een druk op de knop een random quote genereert die van de
minister-president Jan-Peter Balkenende zou kunnen komen. Deze "snelle"
manier van teksten genereren is al jaren populair op het web in diverse
vormen. David zou het nog eens herhalen in 2004 met de 10puntenplan
generator[^19]. Deze is gebaseerd op het 10-puntenplan van Geert
Wilders, wat in 2004 voor een scheuring in de VVD zorgde en het vertrek
van Wilders uit de partijfractie. Op de website kon je met een klik een
links, rechts, of "exotische mix" van partijpunten genereren. Wederom
een kleine steek naar de politiek en de manier waarop deze in Den Haag
wordt bedreven.

In hetzelfde jaar begon David een campagne om de eerste gekozen
burgemeester van Den Haag te worden. Op Rietveld2006.nl kon je,
uiteraard in weblogvorm, de campagne volgen. We boden ook t-shirts,
mokken en ander campagnemateriaal te koop aan. Het begon als een grap,
maar werd op een gegeven moment toch wel serieus. David startte de
campagne omdat het de politiek het mogelijk wilde gaan maken om
burgemeesters via een verkiezing te kiezen in plaats van aanstelling via
de Kroon. De wetswijziging werd door de Eerste Kamer verworpen, waarmee
de campagne van David eindigde. Maar hij had opnieuw de aandacht op zich
gevestigd.

David: "Een groot succes was wat mij betreft \'Nederland tegen Slecht
Weer\', een parodie op Nederland tegen Terrorisme. Duizenden bezoekers,
en een goede relativering van de bangmakerij vanuit de rijksoverheid."
Voor David zijn het eigenlijk oefeningen en leergeld voor zijn eigen
campagnes als hij uiteindelijk voor Groen Links in de Haagse
gemeenteraad belandt: " Vooral mijn ervaring op internet, en de kennis
over wat wel en niet leuk wordt gevonden heeft geholpen. Iets wordt pas
echt een succes als anderen het doorvertellen, dus daar moet je rekening
mee houden. Zorg dat je verhaal goed en makkelijk is door te vertellen.
Weblogs en de bijbehorende diensten zijn daar een perfect middel voor.
Daarnaast helpt het bij de verspreiding van je boodschap als je eigen
weblog goed wordt gelezen."

Rietveld is hoopvol over de politieke blogs in Nederland: "Politieke
blogs zijn af en toe al relevant. Het blog van Jan Marijnissen was een
mooi voorbeeld, en lokaal zijn er genoeg voorbeelden aan te wijzen waar
politieke weblogs - juist door het feit dat direct betrokken politici,
bestuurders, ambtenaren en media ze lezen - een impact kunnen hebben.
Wie of wat er agendasettend is, blijft lastig. Dat is niet het weblog
zelf natuurlijk, maar degene die er achter zit. Als je als weblogger je
doelgroep goed kiest en je geografisch of inhoudelijk focust, dan kun je
snel aan relevantie winnen.\
Ik denk dat je de directe electorale impact niet moet overdrijven. Het
stemmingmaken moet je\
relativeren. Geloof het of niet, er zijn nog steeds vele miljoenen
mensen in Nederland die nooit op GeenStijl kijken, en dat zal altijd zo
blijven."

Jan Marijnissen was intussen ook met zijn weblog gestart. De toenmalige
SP-voorman werd door Adam Curry uitgedaagd om te gaan bloggen. Op 20
januari 2004 maakt Curry met de woorden "We got him"[^20] bekend dat Jan
is gestart. In ruil is Adam lid geworden van de SP. Het fraaie aan de
weblog van Marijnissen was dat hij alles zelf deed en het een weblog was
in de ware zin van het woord. Inclusief RSS en reactiemogelijkheden.
Marijnissen zou hiermee een voorbeeld stellen voor andere politici die
in de opvolgende jaren een weblog trachten te starten. Maar de weblog
van Marijnissen blijft een lichtend voorbeeld als het gaat om Haagse
bloggende politici, samen met de humorvolle weblog van Klaas de Vries.
Deze PvdA-er is in 2002 gestart met een campagneweblog[^21] en hij
blijkt een goede en humoristische schrijfstijl te hebben. Jan
Marijnissen stelt hij scherpe weblog-achtige vragen aan zijn bloggende
collega-politicus Gerrit Zalm. Deze heeft sinds november 2002 een eigen
weblog maar deze wordt voornamelijk gevuld door zijn medewerkers en
ontbeert alle mogelijkheden om te reageren en om de weblog op andere
manieren te lezen via RSS. Gerrit Zalm begon echt actief met zijn weblog
in 2003 waarin hij onder meer schreef over de almaar groeiende inhoud
van zijn weekendtassen die hij meenam vanaf het Ministerie, reacties op
de actualiteit, maar ook over zijn voorliefde voor flipperkasten.

*"Een van de twee Zwitsers die naast mij zat, bleek een liefhebber van
flipperen en van computerspellen. Hij gaf me nog een tip voor een aan te
schaffen spel."*

In 2007 stopt Zalm met zijn weblog waarna deze is te downloaden als PDF
vanaf de site[^22]. Jan Marijnissen blijft na zijn vertrek als actief
leider van de SP gewoon doorgaan met zijn weblog en er zijn nog geregeld
artikelen, interviews en persoonlijke inzichten te vinden.

In december 2009 verschijnt in de pers het bericht dat de eerste
Nederlandse politica stopt met webloggen. Marije van den Berg was in
maart 2002 de eerste Nederlandse politicus met een weblog, en heeft ze 8
jaar lang bijna elke dag een post op haar blog gezet. Op 4 maart 2010
stopt ze ermee: met het raadswerk en het weblog. Marije van den
Berg:\"En tegen nieuwe raadsleden zou ik willen zeggen, begin er niet
aan. De explosieve groei van weblogs van raadsleden hebben voor een
versnippering gezorgd, voor de kiezer is het er niet helderder op
geworden. Zij moeten van hot naar her om standpunten van politieke
partijen bij elkaar te surfen. Ik hoop dat nieuwe raadsleden nieuwe
vormen van persoonlijke verantwoording uitvinden, en dat mag natuurlijk
online, maar wel in één gezamenlijke politieke huiskamer van hun eigen
partij.\"[^23]

"Maart 2002 was een roerige tijd voor de PvdA, het was de tijd van Pim
Fortuyn en dat bracht zo nu en dan wel wat in het nieuws. Ik wist dat
weblogs bestonden maar terwijl ik er mee begon ben ik me er meer in te
verdiepen. Ik was altijd wel betrokken bij de website van PvdA Leiden.
We hadden sinds 1997 wel een wekelijkse emailnieuwsbrief. In de aanloop
van de verkiezingen hebben we gekeken hoe we de site beter konden
inzetten. We hebben dat eerst geprobeerd met een verkiezingsblog maar
dat werkte niet echt.

Matthias Snoei was destijds de webmaster van onze site. Hij had het idee
om eens naar een weblog te kijken. We bekeken wat weblogs en het beviel
me wel om de site op die manier op te bouwen. Het idee was om mensen
door de bril te laten kijken van iemand die vrij argeloos in de
gemeenteraad terecht kwam. Hoe ervaart iemand zijn introductie in de
politiek? Maar tegelijkertijd zou ik op het blog verantwoording moeten
geven wat ik met de stem van de mensen ging doen."

Voor Marije was het bij nader inzien een logische stap dat de site in
een weblog zou komen. Er was al een populaire emailnieuwsbrief maar
juist de website wilde ze beter benutten. De opkomst van weblogs gaf
haar het idee dat dit wel eens voor herhaalbezoek naar de site zou
kunnen zorgen en dat het persoonlijke tintje van Marije er voor zorgt
dat de politiek een wat menselijker gezicht krijgt. Juist door de
dagelijkse beslommeringen die Marije op de weblog plaatste werd het een
totaalbeeld wat je van de politica kreeg.

"In de beginfase moesten we echt alles uitzoeken. Weblogs waren nog
behoorlijk nieuw dus we kwamen allerlei zaken tegen waarvan we niet goed
wisten hoe we er mee om moesten gaan. Maar in al die jaren is het wel
enorm gegroeid en geëvolueerd naar een persoonlijk getint politiek
weblog. Een weblog is volgens mij altijd iets persoonlijks. Je weet wie
de afzender is en die leer je kennen. En je mag er op reageren, je kunt
meepraten. De meest prettige blogs zijn die met een duidelijke
invalshoek. Het leukste vind ik wel dat ik nu nog steeds alles terug kan
lezen en mijn eigen ontwikkeling kan terugzien, wat ik vond van allerlei
thema's. Dat is vrij uniek in de politiek. Toen ik fractievoorzitter was
kreeg ik het enorm druk. Ik vond het lastig om persoonlijk en politiek
te combineren. Het fractievoorzitterschap heb ik geen 4 jaar
volgehouden. Ik kreeg vaak commentaar over wat ik dan online zette. Men
verwachtte toch iets anders van de fractievoorzitter. Dat was heel
lastig. Ik vond dat ik op de grote vragen een antwoord moest geven. Maar
dat kostte me zoveel tijd en die had ik weer niet."

Na haar afscheid als fractievoorzitter wordt Marije weer raadslid en dat
bevalt haar een stuk beter in combinatie met haar weblog. Ze werd minder
aangesproken op haar posts en de politieke rol die ze speelde. Haar
weblog wordt steeds meer haar huiskamer zoals ze het zelf noemt. En in
die huiskamer heeft zij de leiding.

"Ik heb weinig regels voor mijn weblog, mijn huiskamer. Ik heb in elk
geval geen stijlregels of een schema om iets te posten. De enige regel
die ik heb is dat ik zelf altijd mee doe in de reacties. We hebben
altijd hele intensieve discussies over bijvoorbeeld cameratoezicht
gevoerd. Maar over de islam. Die discussies gaan dan echt wel verder dan
het bashen van de Islam om uiteindelijk bij de Tweede Wereldoorlog uit
te komen, het had echt wel een hoger niveau. Ik heb via de discussies op
mijn weblog nieuwe inzichten gekregen die mijn eigen mening nuanceren.
Het leuke van zo'n weblog is dat discussies soms na een jaar weer gaan
leven. Maar meelezers kunnen ineens mee gaan praten, je mening wordt
zichtbaar en je komt nader tot elkaar uiteindelijk. Op mijn weblog kon
ik zo nu en dan eens wat proefballonnetjes oplaten. Het kostte wel wat
tijd maar ik zag het nooit als belastend. "

Marije stopt op 4 maart 2010 met haar weblog. Maar ze vindt nog wel dat
weblogs bestaansrecht hebben: "Misschien als e-readers gemeengoed
worden, dat weblogs weer meer relevantie krijgen. Je krijgt dan meer
digitale magazines."

*Zichtbaarheid vind ik belangrijk. Ik vind dat je zo open mogelijk moet
zijn online in wie je bent, wat je doet en waar je achtergrond ligt.
Maar tegelijkertijd moeten we niet te hysterisch doen over pseudoniemen.
Schrijvers doen dat en dat is helemaal niet erg. Maar maak er dan een
persona van, met hobbies en alles. Dus maak de anonieme persoon dan echt
een persoon.- Marije van den Berg*

Zo komen in het begin van de 21^e^ eeuw verschillende politici online en
met hen de politieke commentatoren. Eén van de meest invloedrijke
weblogs op dat gebied begint eind 2001. Maar pas in 2004, met het
referendum rondom de Europese Grondwet zou deze weblog echt doorbreken.

***Zonder blogs had een krant als nrc.next nooit bestaan***

Naam: Carl Königel en Stephan Okhuijsen

Weblog: http://www.sargasso.nl

Carl: Ik las al ruim twee jaar met plezier weblogs als Alt0169.com en
Tonie.net en had het idee dat ik zelf wel een interessant blog zou
kunnen neerzetten. Een goede vriend liep met een zelfde idee rond en hij
kon gelukkig websites bouwen. Er was geen vastomlijnd plan voor
Sargasso, de vorm van een nieuwsblog kwam later deels door interactie
met lezers en reaguurders die ons meer en meer als nieuwskanaal gingen
zien. Op 20 december 2001 zijn we echt begonnen met de blog.

We zien ons vooral als een nieuwsblog, waarbij we vanuit onze expertise
schrijven over het nieuws en hard ons best doen het nieuws zelf boven
tafel te halen.

Steeph: We hebben veel onderwerpen want er is veel engagement bij de
auteurs. De hoofdlijnen zijn toch wel politiek, klimaat/milieu, media,
wetenschap en buitenland. Maar met een redactie van 20 mensen krijg je
vanzelf variatie. En dat willen we graag zou houden, want dat houdt het
levendig. Anders word je zo\'n single issue blog. Dat gaat snel
vervelen.

C: We krijgen wel vaker de vraag of de naam Sargasso een link heeft met
de Sargassozee. Maar eigenlijk weten we het exacte antwoord niet meer.
We zaten in een brainstorm over de naam en op een gegeven moment komen
er wat nautische termen bovendrijven. Sargasso kwam bovendrijven en is
als tijdelijke oplossing gebleven, de symboliek -in positieve danwel
negatieve zin- is er later door derden aan gehangen. Op een gegeven
moment heet je voor iedereen gewoon Sargasso.

S: Op dit moment zijn er 17 vaste bloggers (met een minimale
blogfrequentie 2 maal per maand) en 15 associated bloggers (zij sturen
stukken per mail). De groei en het verloop gebeurt deels organisch omdat
mensen zich aanmelden. Maar deels is het gestuurd, we zoeken met enige
regelmaat nieuwe namen. Dat kan gebeuren omdat bloggers stoppen of omdat
we nieuwe talenten willen proberen. Dat gebeurt toch ieder jaar wel een
keer.

S: De serie rondom de Europese Grondwet was was oorspronkelijk een
project dat ik op mijn eigen blog in het Engels was gestart, omdat ik de
zoektocht en het lezen wilde delen. Maar ik merkte al snel dat het heel
veel werk was. En met 25 lezers is dat minder bevredigend. Dus ging ik
op zoek naar een blog dat er over schreef en welke een beetje in mijn
richting zat. Zo kwam ik bij Sargasso uit. Carl benaderde mij met de
vraag om de serie van de Grondwet op Sargasso te doen, maar dan wel in
het Nederlands. En zo werd het project nog wat zwaarder.

Twee weken voor het referendum pikte Webwereld het op. Een halve dag
later Nu.nl. En toen was het hek van de dam en crashte de server enorm
(60.000 bezoekers in 1 uur). Het heeft veel publiciteit opgeleverd voor
Sargasso.

De serie zelf was eigenlijk niet heel doordacht of bedoeld om die
publiciteit te genereren. Wel als experiment of je een blog kon
gebruiken voor diepgaande, langdurige analyses van droog spul. Dat heeft
gewerkt, kennelijk. Veel mensen hebben hun waardering er over
uitgesproken.

C: Ik zie de komst van Steeph wel als kantelpunt voor Sargasso. Niet
alleen omdat we doorbraken in de \'oude\' media met het Grondwet
verhaal, maar zeker omdat zijn artikelen Sargasso naar een hoger niveau
tilde. Met zijn onaflatende stroom artikelen en initiatieven
(Kamerpraat, Kamerstukken bespreken, Democratie 2.0 en Blog Battle )
werd Sargasso regelmatig in de spotlights gezet.

S: De Battle of the Blogs[^24] was een uit de hand gelopen
mailwisseling. Het postje op 1-1-2006 stond oorspronkelijk op zichzelf.
Maar de vraag kwam op of je de battle niet kon visualiseren. En zo
geschiedde, met twee tussenstappen. Wat we deden was elke weblog
bezoeken die op het speelbord stond. Acht redacteuren bezochten
maandelijks de blogs om te kijken of ze nog actief waren, soms updaten,
op sterven na dood waren of echte "casualties of war". Daarna verzamelde
ik alle informatie en maakt er één plaat van die op de site kwam. In
2006 deden we dat maandelijks. Maar uiteindelijk bleek het wel iedere
maand in totaal 20 uur werk te zijn om het overzicht te maken. In 2009
hebben we nog één keer de Battle gedaan, daarna was het klaar.

S: De trend van commercialisering heeft wel doorgezet. De amateurs
vallen langzaam stil (op een paar uitzonderingen na). De blogs waar geld
achter zit, krijgen steeds meer overwicht. Maar het afhaken van de
bezoekers is nog niet gebeurd. Hoewel ik nog steeds denk dat die omslag
gaat komen. Op een gegeven moment is het \"nieuwe\" bij weblogs er af.
Als dan blijkt dat een blog niet veel meer is dan een platform voor
advertenties of verkapte advertorials dan gaan mensen weblogs
gelijktrekken met andere commerciele media. Uiteraard blijft er daar
ruimte voor, maar een terugval lijkt me onvermijdelijk.

C: Het fenomeen weblog kennen de meeste Nederlanders inmiddels wel,
helaas heeft het nog steeds een negatieve connotatie door het nieuws
over GeenStijl. Ik vrees dat het nooit mainstream zal worden omdat veel
mensen het te ingewikkeld vinden en ze zich voor hun nieuwsvoorziening
beperken tot journaals en kranten. Maar hier ligt dus een schone taak
voor de bloggers om deze mensen in de toekomst wel te binden. Misschien
gaat het de Joop.nl lukken?

Ik heb in de afgelopen 10 jaar de kranten internet- en blogwise zien
worden, een vlottere manier van schrijven, meer gebruik van foto en
video materiaal, directe interactie met de lezers, slim gebruik maken
van de informatie op het internet, daarin hebben de bloggers gepionierd
de kranten hebben dit later overgenomen. Zonder blogs had een krant als
nrc.next nooit bestaan.

C: De tijden zijn wel veranderd, de omstandigheden waren anders, de
blogosfeer in de beginjaren was veel kleinschaliger, alternatiever en
kunstzinniger. Taalvaardigheid, humor en absurdisme werden er veel meer
dan nu gewaardeerd. Het ging niet primair om de inhoud maar veel meer om
de vorm. Wat nu telt is inhoud, snelheid en continuïteit. In deze twee
verschillende werelden gedijen verschillende mensen.

S: Er is wel degelijk nog een stevige groep bloggers die elkaar kent en
die veel informatie uitwisselen. Een actie als Terug naar je Maker[^25]
van begin 2009 is een typisch voorbeeld van hoe de bloggers snel iets
kunnen opzetten. Ik zie wel toekomst voor weblogs. Goede blogs en zeker
gespecialiseerde blogs, zullen een vaste plek veroveren in het
medialandschap. Vooral online onderzoeksblogostiek zal aandacht
vasthouden. En naarmate meer informatie makkelijk online beschikbaar is,
zullen bloggers het alleen maar makkelijker krijgen.

C: Er is voor progressieve blogs in Nederland nog een wereld te winnen,
de tweede helft van de jaren \'00 werd gedomineerd door GeenStijl
voortgestuwd door de bewegingen van Verdonk en Wilders die op hun beurt
weer konden wortelschieten door de gevolgen van de Amerikaanse War on
Terror. In de VS is de kentering met de komst van de Huffington Post en
Obama al ingezet. Nederland zal zoals gewoonlijk een paar jaar later
volgen.

S: Maar verder staat het eigenlijk een beetje stil. Je ziet wel de
commercie slim gebruik maken van het fenomeen weblogs. En je ziet wel
dat de slechte weblogs verdwijnen en alleen de blogs overblijven die
iets toevoegen. Maar ik mis (en zoek zelf ook) een beetje de
vernieuwing.

C: Het staat inderdaad een beetje stil, dat ligt ten dele aan de
techniek, de vernieuwing die blogs brachten werd gedragen door de 2.0
mogelijkheden, zodra er de techniek weer een sprong maakt zullen de
blogs dat doen. Verder zie ik op het Nederlandse vlak nu een periode van
consolidatie van talenten. Een paar grote blogs die werkelijk iets te
bieden hebben zullen overblijven.

Een van de eerste Bekende Nederlanders die aan het bloggen sloeg was
Adam Curry. Zo vreemd was dat niet. De oud-diskjockey was al vanaf de
begindagen van het web actief. In 1993 registreert hij het domein
mtv.com om *MTV's unofficial voice on the Internet* te worden[^26]. In
1994 was hij de directeur van webdesign- en hostingbedrijf OnRamp. Curry
zou later nog een flink aantal bedrijven op het gebied van online
entertainmentproducties starten.

Adam komt in 2000 met webloggen in aanraking via Dave Winer, een van de
grootvaders van het webloggen en bedenker van weblogsoftware Radio
Userland. Adam duikt diep in Radio Userland en vanaf 2000 zou hij samen
met Dave zoeken naar een manier om audiobestanden te kunnen
transporteren over het web via weblogsoftware. In 2004 schrijft Adam een
klein script om de audiobestanden van Dave Winer automatisch op zijn
iPod te zetten. Dat was het laatste zetje in een serie van
ontwikkelingen bij Dave Winer wat de geboorte van podcasting zou zijn.
Dat maakt Adam Curry één van de bekende Nederlanders die samen met de
pionier van webloggen, Dave Winer, een bijdrage heeft geleverd aan de
ontwikkeling van nieuwe distributiemechanismen online. [^27]

***Ik was in een euforische stemming toen ik besefte wat er allemaal kon
met een weblog.***

Naam: Wim de Bie

Weblog: Bieslog.nl

"overal zanikt bagger\
zwachtelend rond de reuzenlaarzen\
waarin ik mijn tijd beklim haast verzadigd ja\
maar het is nog steeds de mij bemestende tijd\
mijn voertuig vore en trog"

Deze tekst van Lucebert staat al vanaf het begin op mijn weblog.
Lucebert is mijn favoriete dichter en op de een of andere manier staat
hier in dichtvorm wat Bieslog is en wat ik beoog. Maar ik kan het niet
precies uitleggen..."ik sta in de tijd, ik ben aan de oude kant haast
verzadigd maar het is mijn domein, mijn krantje." Daarom laat ik geen
anderen toe op mijn weblog. Het is mijn manier van uiten, schrijven en
doen.

Na het stoppen van Keek op de Week met Kees van Kooten vond ik het
prettig om door te gaan met wat ik het liefste deed, uitzenden. Ik wilde
altijd al dingen vertellen tegen een publiek en ik vond dat ik dat moest
blijven doen. Uitzenden in de media is de motor van al mijn doen. Ik
begon in 1998 het programma De Toekomstman bij de VPRO. Dat programma
kwam toen al met een eigen website waar ik live antwoord gaf op vragen.
Het was een parodie op de Consumentenman en heeft een tijdje bestaan.
Maar ik zag toen al dat er meer mogelijk was met het internet. Na een
tijdje ontdekte ik de weblogs, omdat ik zo nu en dan online wat zat rond
te kijken wat er gebeurde. Ik zag wat mensen als Corrie Gerritsma deden
met webcams en de interactiviteit die daar om heen gebeurde. Ik zag de
eerste stappen van Alt0169 op het web en ik vond dat direct erg
fascinerend. Corrie is belangrijk voor mij geweest. Haar initiatieven
met de webcam en de site zijn voor mij de reden geweest om dat begrip
uitzenden via internet te gaan ontwikkelen. We hebben toen al meteen
live experimenten gedaan. Zij liet mij zien wat er mogelijk is online.
Ik heb haar later voor Bieslog geïnterviewd. [^28]

Ik heb toen op Blogspot een eigen account aangemaakt in juli 2001 en ben
zelf gaan experimenteren met het medium weblog. Ik kwam toevallig, via
via, op Blogger.com terecht en ik zag dat je daar je eigen weblog kon
maken dus ik begon daar. Het was geen bewuste keuze om met Blogger of
Blogspot iets te doen, maar ik kende het medium al wel. Maar toen begon
ik mijn eigen krantje. Ik noemde het mijn eigen krantje, zo heb ik het
altijd genoemd. Ik was de hoofdredacteur. Ik schreef het op mijn weblog.

*Waarom een eigen krantje?*

*Mocht iemand bij toeval deze pagina onder ogen krijgen, dan kan ik, ter
verontschuldiging, nog zeggen dat ik dit doe \'bij wijze van experiment,
waarover later meer\'. Het klinkt goed, maar ik zou op dit moment niet
weten om welk experiment het gaat.\
Een eigen krantje redigeren. Het is de voornaamste reden om dit te
schrijven. Geen slechte. Kan geen kwaad. Laat maar.*[^29]

Ik had het webloggen meteen te pakken. Ik wilde dat elke dag gaan doen.
En dat ben ik gaan doen. Zonder iemand iets te zeggen, niets bekend
gemaakt, maar gewoon gedaan. En ik zag op andere sites wel enige
commoties over "Hij doet dat" en "Is het 'm wel" en "hij doet dat
natuurlijk niet zelf". Door die links en die andere posts kreeg ik
langzaam maar zeker wel wat lezers.

Door mijn historie met TV en radio voelde ik me wel een programmamaker.
Dus ondanks dat eigen krantje op het internet had ik wel het gevoel dat
ik hier meer van kon maken. Ik zag dat wel om mij heen gebeuren en met
de ervaringen die ik met De Toekomstman had, dacht ik dat ik wel een
programma op Internet kon maken. Die zomer heb ik bij de VPRO een plan
weggelegd voor een eigen programma op internet. Gebaseerd op een weblog,
het formaat wat ik leerde te waarderen, wilde ik daar beeld en geluid
aan toe voegen. De VPRO zag dat plan zeker zitten en we gingen aan de
slag om het waar te maken. Op 20 februari 2002 startte ik met Bieslog.

Bij de start van Bieslog hield ik vast aan dezelfde twee uitgangspunten
die ik voor mijn eigen krantje had.

1\. Het moet persoonlijk zijn, dan kan je namelijk alles behandelen.

2\. Het moet dagelijks, ook in het weekend. Als het kan 2-3 keer per dag

Ik heb me daar zo veel mogelijk aan gehouden. Aan de andere kant, ik zou
ze zo bijstellen als daar de behoefte aan was maar in de praktijk bleek
dat niet nodig. Deze uitgangspunten werkte goed voor mij.

Ik had wel een deadline voor mezelf. Elke ochtend om 9 uur moest er iets
staan. Want als je programmamaker bent dan hou je aan dit soort regels
vast. Je publiek doet dat namelijk ook. Ze gaan op een gegeven moment
elke dag op een vast tijdstip iets verwachten en dan moet je dat
waarmaken. Wat ik nooit heb gedaan is een stukje vooraf klaar zetten.
Nee, wat ik deed was elke ochtend op tijd op staan en zorgen dat er iets
om 9 uur online stond. Ik heb geen idee waar de inspiratie steeds
vandaan kwam, maar ik ging 's ochtends hier in mijn tuinhuisje zitten en
ik ging aan de slag.

De regel dat er om 9 uur iets moest staan was dan de enige regel die ik
overnam uit het klassieke programmamaken. Voor de rest vond ik het een
openbaring dat ik me aan geen enkele regel hoefde te houden. In de tijd
van Keek op de Week hadden we altijd 25 minuten uitzendtijd op de
zondagavond. Als we zo'n programma gingen maken dan moesten we
uitgebreid en ver van te voren al doorspreken wat we gingen doen. Dat
was allemaal prima, ik was gewend om dat te doen. Maar met Bieslog, mijn
eigen krantje, had ik ineens alle vrijheid. Mijn stukjes konden elke
lengte hebben, ze konden over elk onderwerp gaan, zolang het maar
persoonlijk was. Daarbij kwam dat ik de vrijheid had of ik iets in
tekst, beeld of geluid wilde doen. Dat was voor mij echt een openbaring.

Ik had een dagtaak met het blog. Het was voor mij een betaalde baan,
daarom voelde ik me een vreemde eend in de bijt. Dat verwijt kreeg ik
wel eens van anderen, dat ik betaald werd voor het bloggen. Ik heb me
nooit een blogger genoemd, ik vond dat ik niet in die cirkel
thuishoorde. Dat is geen dedain of arrogantie, maar omdat ik als
betaalde programmamaker bezig was, met een technische staf achter me die
me konden helpen. Ik gebruikte wel het format en de technieken van een
weblog, maar ik ben me programmamaker blijven noemen. Daarom ben ik
nooit de Dutch Bloggies komen ophalen, ondanks dat ik wel in de buurt
was. De prijzen staan vol trots in de vitrine. Maar ik vond dat ik niet
op die uitreiking thuishoorde, omdat ik toch op een andere manier bezig
was met het medium dan de andere bloggers. Ik volgde het allemaal wel.
De Dutch Bloggies, de weblogmeetings die werden georganiseerd. Maar ik
was altijd meer een programmamaker dan een blogger.

Omdat ik voor de VPRO mijn weblog bijhield had ik de mogelijkheid om
binnen de omroepen te laten zien wat ik deed en ik had de mogelijkheid
om gebruik te maken van allerlei nieuwe gadgets. Nu hou ik zelf enorm
van gadgets, ik koop altijd allerlei nieuwe dingen, maar ik ben geen
technicus. Ik vind het mooie spullen, maar ik kan er niet altijd even
technisch mee om gaan.

*Dit najaar gaat het gebeuren! Het is gedaan met de prehistorische rode
laserlicht dvd's: de blauwe dvd komt eraan!\
De feiten?\
Op een enkellaagse dvd kan de blu-ray 27 GB aan informatie plaatsen (=
13 uur tv-beeld, of 2 uur HD-video). Dubbellaagse dvd's kunnen 50GB
informatie hebben!*

*Het is heel gek met mij, maar als ik weet dat een nieuwe generatie
apparaten in aantocht is, kan ik de oude, ook al doen ze het nog goed,
gewoon niet meer luchten of zien. Dus heb ik m?n ouwe dvd-bak voor het
grofvuil klaargezet.*

*(Bieslog -- 21 februari 2005)*[^30]

Ik had een grote rugzak met fototoestel, videocamera en microfoon
waarmee ik alles deed. Ik kon daar mee op stap gaan en mijn stukjes
maken. Dat betekende voor mij weer een openbaring. Normaal had je een
cameraman en een geluidsman nodig. Maar nu kon ik voor mijn weblog alles
zelf doen. Het mooie was dat ik die tas aan iedereen binnen de omroepen
moest laten zien. Zo was ik op een bijeenkomst van alle correspondenten
en nieuwsmakers binnen de omroepen en ik heb daar vol enthousiasme de
tas laten zien. Je zag de journalisten wel denken hoe ze met zo'n zware
tas op hun rug nog eens hun beroep moesten doen. Ze vonden dat maar
ongemakkelijk als ze zagen waar ik mee bezig was. Ze zagen dat ze er
dingen bij moeten gaan doen en dat vonden ze maar lastig. Maar goed, het
werd ze opgelegd van bovenaf dus ze moesten wel.

Alle artikelen worden bij elkaar gehouden omdat het *mijn* keuze is. Op
den duur ga je wel mijn smaak of invalshoek herkennen en dat vind je
leuk of niet. In mijn geval was de persoonlijke inval belangrijk, maar
je zag wel nog mijn verleden met de bescheurkalender en wat typetjes.
Maar ik hoefde niet meer strikt satirisch te zijn. Ik was het wel graag,
maar ik kon het nog eens over een boek of een film hebben. Ik merkte dat
die artikelen op prijs werden gesteld. Die opmerkingen kwamen inderdaad
niet via de reacties binnen, want die stonden uit. Ik heb de reacties
nooit aangezet. Dat is me niet altijd in dank afgenomen, want het was
niet "des internets" om de reacties uit te zetten op je weblog. Maar ik
zag het niet zo zitten om de reacties open te zetten. Ik dacht daarbij
toch aan de veelvoud van wat ik al per email binnenkreeg en al dat
geschreeuw in de reacties. Ik had daar geen zin in en ik zou het zeker
gaan modereren wat me weer tijd zou kosten.

Maar ik heb altijd gedacht: "*Ik* maak iets en ben benieuwd naar het
commentaar. Dus stuur me dat per email." Ik heb alle emails altijd
gelezen en ik doe dat nog steeds. Alles wat ik binnenkrijg lees ik, maar
ik beantwoord niet alles. De kritische emails heb ik wel vaak
beantwoord, maar de reacties met adhesie of allerlei linktips heb ik
niet altijd persoonlijk beantwoord. Want mijn persoonlijke keuze is de
basis voor mijn weblog, ik kan me daar niet door het publiek laten
beïnvloeden. Ik ben ontzettend gesteld op de reacties maar *ik* moet het
doen.

Bieslog is al sinds november 2008 niet meer actief maar met name de
artikelen in dossiers en archieven worden nog steeds dagelijks bekeken.
Ik kijk inderdaad elke dag even op de statistieken en ik vind het dan zo
leuk om te zien dat er nog steeds mensen zijn die de oude artikelen of
filmpjes komen bekijken. Op TV is alles enorm vluchtig, op Internet ook,
maar desondanks kun je veel nog altijd weer terugvinden, dat is prettig.

Eén van de grootste hits die ik al vroeg op mijn weblog had was de
uitzending bij Barend en van Dorp die ik geheimelijk had opgenomen. Ik
zat op 2 mei 2002 bij ze in de uitzending omdat ik net was begonnen met
mijn weblog. Ik had een videocamera onder de presentatietafel gesmokkeld
waarmee hij een deel van de uitzending opneemt, maar dan onder tafel.
Aan het einde van de uitzending vraag Frits Barend wat de volgende dag
op Bieslog te lezen zou zijn. Ik vertel dat het een vlijmscherp stuk zou
zijn over mijn aanwezigheid bij de uitzending en op dat moment haal ik
de camera tevoorschijn. Het zorgde de volgende dag in elk geval voor een
enorme toestroom aan nieuwe bezoekers en heel veel leuke emails van
bestaande en nieuwe lezers.[^31]

Met Bieslog had ik voor het eerst het gevoel dat nu alles samenkwam. Ik
heb jarenlang de Bescheurkalender gedaan met Kees en daar zie je echt
elementen van terug. Ik kon typetjes doen op het blog, scenes filmen en
uitzenden, maar ook teksten schrijven. Ik heb het Kees een paar keer
laten zien maar hij heeft er niet veel mee. Aan de andere kant, als we
dit medium eerder hadden gekend, dan waren we er zeker samen mee aan de
slag gegaan.

Ik vind webloggen een vorm van snelcolumnisme. Ik lees 's ochtends iets
in de krant en ik wil er dan direct iets over schrijven. Dat hoeft niet,
maar je wilt zo snel mogelijk iets delen met anderen. Dat is het rare
van het medium, dat het direct wordt gepubliceerd. Ik heb wel overdag
artikelen zitten verbeteren. Beetje scherper maken, wat woorden
aanpasen, maar ik heb er nooit iets afgehaald. De Pim Fortuyn stukken
heb ik er niet afgehaald, maar verborgen op de site. Ik was een
tegenstander van Pim, politiek gezien. Dus ik vond het niet kies wat hij
deed. Maar die stukjes staan nog wel allemaal in het archief.

In Nederland hebben blogs niet echt een rol in de publieke opinie. Het
zou mooi zijn als we zoiets in Nederland zouden krijgen. Een echt nieuw
geluid wat online klinkt. En nieuwe visie. Daar is internet en daar zijn
weblogs het medium voor.

Maar de weblog heeft nu zoveel verschillende betekenissen gekregen. Je
ziet nog steeds dat het moeilijk is. Een blog een week bijhouden is niet
moeilijk, maar maand in maand uit, dan begint het op werk te lijken. En
uiteindelijk krijg je de groep volhouders die steeds kleiner wordt en
die richten zich op het maken van echt unieke content.

Ik vind het geen punt dat er juist door het democratische karakter van
het medium internet, er zoveel bagger online komt. Het is waar je zelf
voor kiest, wat je het liefste doet. En daar vind je publiek voor of
niet, dat is het.

Bieslog is nu wel echt klaar. Ik zou door kunnen gaan. Maar ik wilde het
zelf stoppen. Ik was er klaar mee.

Politici die bloggen, bekende Nederlanders die hun verhalen online
zetten en een groeiende groep "gewone" Nederlanders die hun verhalen via
weblogs online publiceren. Het eens zo kleine Blogger is inmiddels voor
een onbekend bedrag aan Google verkocht[^32] waardoor weblogs nog meer
in de spotlight komen te staan. Typepad en Movable Type, twee
concurrerende weblogdiensten, groeien eveneens en het is overduidelijk
dat webloggen aan de vooravond staat van iets groots. We hadden u het
commerciële internet met e-commerce, meer providers en meer
mogelijkheden om geld te verdienen online. Daarnaast waren er genoeg
mogelijkheden voor elke Nederlander om een eigen website wat beter bij
te houden dan zo nu en dan een plaatje te wijzigen. Er waren intussen
voldoende voorbeelden van weblogs die lieten zien dat je met een
minimale inspanning fraaie resultaten kon behalen.

Maar toch blijft het grote publiek weg van weblogs. Ze worden wel
gelezen maar de gemiddelde Nederlander houdt het toch liever bij
consumeren in plaats van zelf produceren. Nederlandse weblogs worden wel
meer gelezen als het om grote nieuwsgebeurtenissen gaat.

De weblogs die in de begintijd worden bijgehouden zijn onophoudelijke
stromen van links naar andere websites. Om dat vol te kunnen houden is
het bijna noodzakelijk om in de internetbranche of bij de pers werkzaam
te zijn en zo dagelijks online te kunnen zijn. Een andere bijkomstigheid
is kennis van het web. Weten waar je de links en de leukste nieuwtjes
kunt vinden. Dat wordt wel steeds makkelijker omdat er meer weblogs
komen. Maar het grote publiek blijft zich er verre van houden ondanks de
vele nieuwe weblogdiensten die er ontstaan.

Al op 1 augustus 2001 houdt Alt0169 het voor gezien op het internet. De
eerste, soort van, weblog van Nederland stopt er na krap twee jaar mee.
Misschien wel vlak voor het hoogtepunt van hun populariteit?

*\"Alt0169 is geschiedenis. Met de vriendelijke groeten van JB en Oei,
het was ons een waar genoegen\"*

En daarmee stopte de inspiratiebron voor veel weblogs die in de
beginjaren van het publieke internet online kwamen. Van Sikkema,
LekkerBelangrijk, ZinloosGeweldig tot Tonie.net, allen zijn
schatplichtig aan de schrijvers die vanuit de Maasstad drie keer per dag
"ExtraGratis het internet uitlezen."

Op 1 januari 2003 stopt Tonie van Ringelenstijn met zijn weblog. Het
Kladblok wordt dichtgeslagen.

*"Redenen genoeg om te stoppen. Sommigen daarvan zijn persoonlijk en
gaan u niets aan. Maar de belangrijkste is dat ik behoefte heb aan rust,
na ongeveer 1200 dagen tekstjes en hyperlinks op deze pagina te hebben
gezet."*[^33]

In drie jaar tijd heeft Tonie Nederland kennis laten maken met een nieuw
fenomeen. Naast zijn werk bij Planet Internet heeft hij vrijwel
onophoudelijk blogposts, linkdumps, onderzoek en primeurs gehad. Van de
slecht beveiligde beheersystemen bij diverse commerciële websites tot
het publiek maken van de perslijst van Microsoft, die in zijn totaliteit
online was te vinden. Tonie vond het allemaal. Zoals hij zelf zei:
"Alles wat niet meer bij Planet in een editie past, dat zette ik op mijn
kladblok."

Maar de opvolgers van Alt0169 en Tonie wachten in de coulissen. Als één
van de trouwe lezers en vriend van de redactie van Alt0169 een eigen
weblog begint, boort hij een nieuw genre aan wat in Nederland een
synoniem zou worden voor weblogs: Shocklogs.

[^1]: http://nl.wikipedia.org/wiki/Vuurwerkramp_Enschede

[^2]: http://www.alt0169.com/0051.shtml\#2226

[^3]: http://www.2525.com/13.html

[^4]: http://home-1.tiscali.nl/\~kuifje/DailyWacko/daily%20wacko/escape.htm

[^5]: http://web.archive.org/web/20010816125755/http://www.tonie.net/metastart/

[^6]: http://www.xs4all.nl/\~fvjole/corriecam.html

[^7]: http://www.nu.nl/internet/431038/eerste-webloggers-vieren-lustrum-met-marathon.html

[^8]: http://www.maanisch.com/archives/archive_2005-m03.php\#e1241

[^9]: http://www.10e.nl/?e=1351\#comm

[^10]: http://www.10e.nl/?e=1399\#comm

[^11]: http://portal.acm.org/citation.cfm?id=1035163

[^12]: http://web.archive.org/web/20020925202451/http://vandenb.blogspot.com/

[^13]: http://www.sikkema.net/archives/00000508.htm

[^14]: http://web.archive.org/web/20031203201809/http://www.sneeuwblind.nl/weblog/archive_2003-m10.html

[^15]: http://www.merelroze.com/tag/fiets

[^16]: http://web.archive.org/web/20000817052535/www.vantienen.com/watisweblog.htm

[^17]: http://nl.wikipedia.org/wiki/GNU_General_Public_License

[^18]: http://web.archive.org/web/20030604015713/http://www.davidrietveld.nl/balkenendepraat.html

[^19]: http://www.davidrietveld.nl/10puntenplan/

[^20]: http://web.archive.org/web/20040805213447/http://www.blognewsnetwork.com/members/0000003/2004/01/06.html

[^21]: http://klaasdevries.wizard.pvda.nl/renderer.do/menuId/29218/clearState/true/

[^22]: http://www.minfin.nl/Organisatie/Geschiedenis_ministerie_van_Financi%C3%ABn/Oud_bewindslieden_van_het_ministerie_van_Financi%C3%ABn/Drs_G\_Zalm/Weblog_oud_minister_Zalm

[^23]: http://www.leiden.pvda.nl/nieuws/nieuws_item/t/eerste_politicus_met_een_weblog_marije_van_den_berg_adviseert_nieuwe_raadsleden_vooral_niet_te_gaan_bloggen

[^24]: http://sargasso.nl/archief/2008/01/03/battle-of-the-blogs-the-final/

[^25]: http://terugnaarjemaker.nl/

[^26]: http://en.wikipedia.org/wiki/Adam_Curry

[^27]: http://scripting.com/2004/10/29.html\#shouldWeDoThisTheOldfashionedWay

[^28]: http://www.vpro.nl/MediaController?media=13708356

[^29]: http://wimdebie.blogspot.com/2001_07_08_archive.html\#4535376

[^30]: http://bieslog.vpro.nl/programma/bieslog/news.jsp?news=21374299

[^31]: http://bieslog.vpro.nl/programma/bieslog/news.jsp?news=6607887

[^32]: http://web.archive.org/web/20030810150525/www.evhead.com/archives/2003_02_01_archive_default.asp\#104537225413624191

[^33]: http://web.archive.org/web/20030211010257/http://www.tonie.net/index.php?uid=standard-7700
