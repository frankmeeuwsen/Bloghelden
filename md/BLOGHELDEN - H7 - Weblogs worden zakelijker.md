# Weblogs worden zakelijker

In 1996 interviewt Scott Rosenberg de science-fiction schrijver William
Gibson over zijn eerste schreden op het internet. Gibson is dan nog
zelden online geweest maar heeft net zijn eerste echte ervaring gehad
met het grafische web. Gibson is euforisch over de mogelijkheden.

*"Pretty soon I think there\'ll be people who make a living pre-surfing
it for you. There\'s a real need for that \-- otherwise it becomes this
monster time-sink. You can just sit there forever. Looking. Looking. And
maybe not finding anything. Seeing a lot of goofy stuff."*[^1]

De auteur fantaseert evenals vele programmeurs over robots die de juiste
informatie voor je zoeken en aan je presenteren. In de begindagen van
het web was er een programma om discussies op nieuwsgroepen te volgen
genaamd Free Agent. Het logo van het programma, dat nog steeds bestaat,
is van een Sherlock Holmes-achtig type dat pretendeert het werk voor je
te doen. Jij kon achterover leunen en het nieuws en de informatie zou op
je afkomen. De natte droom van elk informatiejunk. Al snel zou duidelijk
worden dat geprogrammeerde software niet altijd de beste keuzes kon
maken en dat mensen die keuze veel beter konden maken. De eerste weblogs
waren daar het voorbeeld van. Juist door de menselijke "touch" in de
artikelen, de schrijfwijze, de keuze van de links en de hoeveelheid
updates, kreeg het web ineens een menselijk gezicht. Alle portals en
gezichtsloze anonieme corporate sites in de begindagen van het web waren
niet veel meer dan gedigitaliseerde productbrochures. Zelden was er een
werkelijk persoon te vinden op de websites van bedrijven. Het waren
logische stappen die werden gezet en achteraf is het makkelijk om het te
beoordelen. Maar er was nog geen referentiekader, er was geen idee wat
er nu met dit nieuwe medium mogelijk zou zijn dus keken we naar het
verleden en copieerden we wat er al in print of op TV werd gedaan.

De eerste bloggers experimenteerden er lustig op los met nieuwe manieren
van publiceren en delen van informatie. Ik heb al eerder betoogd dat de
eerste bloggers zijn voortgekomen uit de nieuwe beroepsgroepen die het
internet met zich meebracht. Programmeurs, webdesigners,
systeembeheerders, zij konden door de aard van hun werk vaak lange uren
op het internet doorbrengen. Dat gaf ze een voorsprong op de rest van
internettend Nederland voor wie het echte ontdekkingstocht zou zijn.

Ik werk sinds 1996 in de internetwereld en zag vanaf 2000 de opkomst van
de weblogs. Op mijn werk bij Rhinofly, een internetcommunicatiebureau
uit Utrecht, zie ik dat weblogs steeds interessanter worden. Er komt
meer interessant nieuws voor ons sneller op ons scherm omdat we het via
weblogs lezen in plaats van de vakbladen of de corporate sites van de
technologiebedrijven. Het nieuws wat me bezighoudt is vooral
technologisch van aard. Software ontwikkelaars houden zelf weblogs bij
over de voortgang van hun producten, maar ook grote softwarebedrijven
als Microsoft en Macromedia geven programmeurs en product-evangelisten
de kans om via een weblog nieuws en updates te geven over de producten
en diensten.

Bij Rhinofly groeien we na 2000 flink, we krijgen steeds meer personeel.
Dat resulteert in een groei van het interne mailverkeer over projecten
en klanten. Maar er is meer. Veel van de medewerkers bij Rhinofly zijn
erg bekend met de mogelijkheden op Internet en weten de weg te vinden
naar de leuke sites, interessante filmpjes en nieuwe ontwikkelingen. Bij
Rhinofly gebeurt wat in elk kantoor gebeurt, de links worden naar elkaar
doorgestuurd via email. Dit resulteert in een groeiend aantal e-mails
met zo nu en dan interessante links en informatie. Ik besluit een
experiment te doen. Ik was zelf al een weblogsysteem aan het bouwen voor
een hobbyproject en ik kies er voor om dat systeem voor Rhinofly in te
zetten. In een weekend zet ik alles op een server, bouw een simpele
voorkant en begin met de weblog voor Rhinofly. Het heeft dan nog geen
naam en is nog niet direct bereikbaar voor de buitenwereld. Op maandag
laat ik het aan mijn collega's zien en iedereen is direct enthousiast.
De designers hebben in een halve dag het ontwerp gemaakt en de naam
verzonnen: Frank-ly. Want ja, *ik* zou er vooral op gaan bloggen, het
--ly geeft het nog wat van Rhinofly en de Engelse term Frankly betekent
eerlijkheid, iets wat ik zeker wilde laten zien met dit weblog. Het idee
van de weblog was vooral om alle medewerkers een plaats te geven om hun
links te posten en zo te delen met elkaar. Het eerste bericht verschijnt
op vrijdag 17 mei 2002 aan het einde van de dag online met de titel
"Frank-ly is nu echt los"[^2]. Vlak voor de vrijdagmiddagborrel hebben
we de eerste vijf posts online staan. Frank-ly is identiek met wat ik op
Punkey.com deed, een traditionele linkdump. In de eerste periode maken
we Frank-ly nog niet direct bekend aan de buitenwereld, we houden het
voor onszelf. We linken niet veel naar andere marketingblogs in
Nederland, simpelweg omdat ze er nog niet zijn. Wel schrijven we over
zaken als nieuwe spamwetgeving, de introductie van RSS Autodiscovery[^3]
(Waarmee browsers en RSS-readers automatisch de feed van een site kunnen
ontdekken) en projecten die we hebben opgeleverd.

Frank-ly was een compleet zelfgebouwd systeem en had niet alle
functionaliteiten die toen mogelijk waren. Ik ben geen hardcore
programmeur, dus zaken als een RSS-feed maken en het mogelijk maken om
illustraties bij een blogpost te plaatsen waren er nog niet. We wilden
zoveel mogelijk zelf in de hand houden wat er met de blog zou gebeuren,
daarom hielden we Frank-ly bij in een eigengemaakt systeem. Omdat
Blogger.com er in die tijd vaak storingen had vond ik dat we onze weblog
beter zelf konden bouwen en hosten. Dan zou de kans op storingen een
stuk kleiner zijn. Op 6 juni 2002 post ik het artikel "Internet tijd"
met de technische ontwikkelingen rondom RSS en Autodiscovery, die er
voor zorgen dat de content van weblogs sneller door machines/servers kan
worden opgepikt en gedistribueerd kan worden. In dat artikel beschrijf
ik de kracht van weblogs. Want het experiment van één blogger had direct
gevolgen voor de complete blogosfeer en de manier waarop ze met elkaar
communiceren: "Wat wel duidelijk is, is dat weblogs een volwaardig
medium naast de journalistiek zijn. Ze versterken en voeden elkaar en
houden elkaar in evenwicht. \[...\] Wat wel wonderbaarlijk is, vandaar
de titel van dit stuk, is de snelheid waarmee alles is gelopen. In 6
dagen tijd is datgene ontstaan wat ik hierboven beschrijf. Werd er nog
wel eens lacherig gedaan over "Internet tijd", dit is toch wel de kracht
van Internet in optima forma!" [^4]

De posts in de eerste maanden zijn voornamelijk technisch van aard, de
ontwikkelingen op het gebied van Flash en Cold Fusion (de
programmeertaal die Rhinofly gebruikt) komen voorbij en zo nu en dan
volgen wat persoonlijke beslommeringen en reacties en meningen op nieuws
van dat moment. Frank-ly was is het begin een logisch gevolg van de
linkdumps die er al waren op het persoonlijke domein. Het eerste jaar
wordt er met een kleine dip in de wintermaanden vrijwel dagelijks
meermalen een blogpost geplaatst op Frank-ly.

Ongemerkt was ik met Frank-ly al bezig met de theorieën die ik twee jaar
eerder in het boek Cluetrain Manifesto had gelezen. In 2000 verscheen
dit baanbrekende boek van vier auteurs. Het is het vervolg op een online
pamflet dat de makers al eerder hadden gepubliceerd. "Markets are
conversations" is de eerste van 95 stellingen die op de deur van het
bedrijfsleven werden gespijkerd via Cluetrain.com. De overige 94 maken
duidelijk dat met het internet het zakelijke leven wezenlijk en
indringend zou veranderen. De ondertitel van het boek "The end of
business as usual" spoorde marketeers en directieleden die comfortabel
in hun stoel zaten om eens op te staan en te zien wat er gaande was.
Want met het internet zou de menselijke stem weer gehoord worden.
Sterker nog, het zou een vereiste zijn voor succesvol zakendoen in de
nabije toekomst

*Markets consist of human beings, not demographic sectors - Cluetrain
Manifesto*

In het complete boek komt het woord *weblog* niet voor, maar alles in de
zeven hoofdstukken is perfect gesynchroniseerd met de opkomst van de
weblogs in die tijd. Cluetrain Manifesto is de verwoording van de
bloggers die op dat moment hun persoonlijke stem laten horen online.

*Hyperlinks subvert hierarchies- Cluetrain Manifesto*

Een corporate site is vaak opgebouwd uit zorgvuldig gekozen termen, een
navigatiestructuur die de hiërarchie van het bedrijf weerspiegelt. Wie
herkent niet het welkomstwoord van de CEO inclusief foto en ingescande
handtekening op de vroegere startpagina's van bedrijvensites? Maar hulp
bij een reservering, bij softwareproblemen of het vinden van
contactinformatie was vaak lastiger. Bloggers kregen het voor elkaar om
dwars door die structuren heen te linken. De eerste bloggers dat veel
bedrijven het niet altijd even slim aanpakken met hun eigen websites.
Niet gehinderd door enige vorm van corporate etiquette laten ze dat ook
aan de buitenwereld weten.

## Een kartonnen doos te koop

Veel corporate websites bestonden nog uit statische pagina's die aan
elkaar gelinkt werden door menustructuren of lineaire doorkliks
("Volgende pagina"...). Maar er waren al websites die door databases
werden gevoed. Daarmee ontstond een nieuwe manier van programmeren. Waar
voorheen vaste statische pagina's werden getoond met een eigen URL, was
het nu ineens mogelijk om met specifieke variabelen een pagina te tonen
die in de basis hetzelfde was (de template) maar qua inhoud kon
verschillen. Nieuwspagina's, vacaturebanken en makelaars maakten hier
grif gebruik van. De Amersfoorste makelaar Kamerbeek is er één van. Hij
was het slachtoffer van een grap door weblogger Lars Pasveer die de
zogenaamde Lowtech Hack ontdekte. De benaming verwijst naar het hacken
van pagina's en websites. Bij deze activiteit is vaak een grote kennis
van servers, internetverkeer en wat social engineering: de sociale
vaardigheden om bijvoorbeeld aan loginnamen, wachtwoorden of anderen
belanghebbende informatie te komen om toegang te krijgen tot systemen.

De Lowtech Hack is echter veel simpeler van opzet. Als voorbeeld nemen
we de Hack die Lars bij Makelaar Kamerbeek uitvoerde. De site van de
makelaar was te vinden op http://www.kamerbeek.nl (niet meer actief). De
site was zo opgebouwd dat in het internetadres de specifieke pagina's
voor de subpagina's waren ingebouwd. Lars: "In september 2000 was ik op
zoek naar een huis en iets als Funda bestond nog niet. Ik moest dus naar
de websites van makelaars, voor zover die al bestonden. Ik was onder
andere op de site van Kamerbeek aan het kijken en het viel me toen op
dat in hun webadres de eigen subpagina's werden hergebruikt. Een simpel
testje bevestigde dat ze via de URL subpagina\'s plaatsten, zonder te
controleren van welk domein die afkomstig waren."

Lars ging aan de slag en had binnen een paar minuten een subpagina
nagemaakt en de URL op zijn weblog gezet[^5]. Verder maakte hij er geen
woorden aan vuil, maar de link werd opgepikt door de andere bloggers en
iedereen ging aan de slag met de Lowtech Hack van Kamerbeek. Even later
was de NVM aan de beurt, waar Lars een aparte subpagina voor maakte.
Hierdoor kreeg je via de speciale URL die vooralsnog alleen op L-rs.org
was te vinden een mooie kartonnen doos te koop aangeboden voor slechts
1.469.138,53 gulden (!!) of 666.666 euro.

Op 21 september 2000 tuint reclamevakblad Adformatie in de hack van Lars
bij Kamerbeek en ze publiceren over de hack op de eigen site als
"monument van zelfspot". Ze zien de pagina als een serieuze actie van
Kamerbeek en pas een paar dagen later wordt duidelijk dat het om een
grap van een weblogger gaat.[^6] Kamerbeek en het bijbehorende
advocatenkantoor zijn echter wel wakker geworden en sturen een dreigende
email naar Lars. De email komt uiteraard gewoon online te staan[^7],
inclusief het antwoord van Lars, waarin hij duidelijk maakt dat het hier
niet om inbreuk op logo's of beeldmateriaal gaat. [^8]\
Het zou een van de eerste Lowtech Hacks worden in een lange rij,
aangevoerd door onder andere Alt0169 die de link naar Lars voor een
groter publiek bekend maakte en een fraaie lijst met de hacks bijhield
die andere bloggers maakten voor Kamerbeek[^9]

Na de publicatie in Adformatie over de hack van Lars zou het nog twee
jaar duren voor op hun eigen Adfoweb he eerste artikel over webloggen
verschijnt,. Ze maken al direct duidelijk dat weblogs interessant kunnen
zijn voor reclamemakers en adverteerders.[^10] In oktober 2002 doen we
op Frank-ly voor het eerst verslag van de Macromedia DevCon in Orlando.
Blogs zijn dan al behoorlijk gemeengoed in de USA, dus er zijn meerdere
bloggers aanwezig, maar Rhinofly is de enige Nederlandstalige weblog die
verslag doet van dit congres.[^11] Frank-ly groeit verder, iedereen die
bij Rhinofly werkt heeft de kans om op Frank-ly te schrijven maar
slechts weinigen doen dat werkelijk. Ik schrijf het grootste deel van de
artikelen die over de ontwikkelingen op internetgebied gaan, maar uit
elke specialisatie van Rhinofly komen eigen artikelen op hun eigen
vakgebied. Zo wordt Frank-ly steeds duidelijker een afspiegeling van het
bureau Rhinofly. Frank-ly haalt de bedrijfsmuren weg en geeft je zoveel
mogelijk een blik in de keuken van het bureau. Zonder redactie en met
als enige blogger-richtlijn "gebruik je gezond verstand". In alle jaren
dat Frank-ly bestaat heb ik nooit een blogpost hoeven te verwijderen of
aanpassen omdat er schadelijke, kwetsende of bedrijfsgevoelige
informatie in staat. Onbewust heeft de Cluetrain Manifesto zijn effect
gehad op de manier waarop we het weblog startten, uitbouwden en meer
importantie gaven.

Bij de zakelijke weblogs is er eveneens onduidelijkheid wie als eerste
in Nederland is begonnen. Wederom geldt hier weer hoe je een zakelijk
weblog definieert. Volgens het onderzoek van Marco Derksen in zijn
dossier Businessblogs zou Frank-ly de eerste Nederlandstalige marketing
weblog zijn.[^12] Maar de archieven van Hyped lopen terug tot oktober
2001, meer dan een half jaar voor Frank-ly zou beginnen. Is Hyped dan de
eerste zakelijke weblog? Jeroen Bertrams, de oprichter van Hyped.nl
hield al het nieuws rondom dotcom bedrijven nauwlettend in de gaten. "Er
werd nauwelijks over geschreven, dus dachten we: dat ga ik doen. Een
weblog was een makkelijke vorm om nieuws te publiceren."

Hyped zou je kunnen zien als de eerste marketingweblog van Nederland,
terwijl later Frank-ly als eerste zou beginnen als een bedrijfsblog, een
businessblog. Frank-ly was niet bedoeld om al het marketingnieuws in de
gaten te houden en door te plaatsen. Hyped hield net als Marketingfacts
het Nederlandse online marketingnieuws echter nauwlettend in de gaten.
Jeroen richt zich met zijn blog specifiek op marketing en
internetprofessionals en zijn onderwerpen zijn er dan naar: "Nieuws over
bekende internetondernemers scoort goed. Op hyped.nl verschijnen
regelmatig interviews met Nederlandse internetondernemers, en die worden
heel goed gelezen.. Datzelfde geldt voor scoops over internetbedrijven
en startups. Maar marketing onderzoeken scoren goed, bijvoorbeeld over
social media. Op hyped.nl verschijnen regelmatig interviews met
Nederlandse internetondernemers."

Hyped haalt geregeld het nieuws met zijn Weblog Top 30 waarin de waarde
van de grote weblogs wordt berekend. In 2009 was GeenStijl 9,7 miljoen
euro waard, Flabber 1,4 miljoen en Autoblog 1,3 miljoen. [^13]

***Ik had er nooit zo over nagedacht om er een community van te maken***

Op 18 maart maken we op Frank-ly voor het eerst melding van Mediafact,
de latere Marketingfacts, die dan net een half jaar oud is.[^14] Marco
Derksen begint op 17 november 2002 met Mediafact[^15], wat later
Marketingfacts zou worden: "Ik werkte net bij Share of Mind en ik moest
mij gaan inlezen in een nieuw vakgebied, internet marketing. Om dat
allemaal bij te houden besloot ik om er een online platform van te
maken. Dan zou ik het makkelijk kunnen opslaan en was het altijd en
overal bereikbaar. Ik ben dus eerst op zoek gegaan naar een manier om
dat te doen en zo kwam ik bij De Lijst terecht. Deze website had een
overzicht met links naar allerlei onderwerpen die te maken hadden met
internet. Van het bouwen van websites tot design-ideeën en interessante
nieuwe ontwikkelingen. Maar ze hadden nog geen lijst over
internetmarketing. Ik stuurde wat mails met de vraag of ik dat op kon
zetten maar ik kreeg niets te horen. Ondertussen had ik al gezien dat ze
gebruik maakten van een pakket genaamd pMachine, hiermee kun je je eigen
website en weblog onderhouden. Ik besloot toen al snel om het zelf op te
gaan zetten. Ik downloadde pMachine, registreerde het domein
Mediafact.nl en ben aan de slag gegaan. "

Het grote verschil met sites als Hyped en Frank-ly is dat Mediafacts
echt een platform werd met cijfermateriaal, feiten en cases op het
gebied van internetmarketing. Waar Hyped een nieuwssite was en nog
steeds is, Frank-ly een blog vanuit een bedrijf, was Marketingfacts echt
bedoeld om cijfermateriaal en cases te verzamelen. Het idee om rond
Marketingfacts een community te maken kreeg Marco pas veel later.

Wat Marco deed was constant zijn collega's en klanten de site laten
zien. Met een onbegrensd enthousiasme laat hij bij elke presentatie de
kennisbank zien en de mogelijkheden die het biedt voor zowel Share of
Mind als de klanten van het bureau. Al snel zijn een paar collega's over
de brug om mee te helpen op de weblog. Zo groeide Mediafacts gestaag en
kreeg de blog meer bezoek buiten de eigen kring bekenden en
marketingbloggers.

Marco besluit in oktober 2004 een overzicht te maken wie er op zakelijk
gebied met weblogs bezig zijn[^16]. Hiertoe start hij het Dossier
Businessblogs waarin hij een aantal bureau's en zelfstandigen
ondervraagt over de weblog. Tegelijkertijd worden zo'n 20 bestaande
businessblogs ondervraagd over de doelstelling van het weblog
(positionering in de markt), waarom men is begonnen met bloggen (contact
met de markt), maar ook de nadelen van een businessblog (kost tijd, is
er relevantie?). In 2004 was de belangrijkste investering voor een
businessblog al de tijd die het kost, gevolgd door verankering in de
organisatie. Alle ondervraagden zagen de grote belofte van weblogs. 74%
van de ondervraagden ziet een grote toekomst voor weblogs in de
zakelijke sfeer.

Marco: "In juli 2004 ben ik gevraagd door Emerce om een column te
schrijven voor de Emerce site. Om een klein stukje te schrijven over
bloggen.[^17] Ik was daar toen enorm zenuwachtig voor, achteraf was dat
natuurlijk belachelijk. Ik heb er misschien wel een week over gedaan om
dat stukje te schrijven, want dit was het ultieme. Emerce was zowel een
blad als de site en dat ik daar een stuk voor mocht schrijven, geweldig!
De column was voor mij wel een breekpunt want niet snel daarna werd ik
op veel plekken uitgenodigd om toch eens te komen vertellen hoe dat nu
zat met die weblogs. In oktober 2004 kwam Reclameweek met een interview.
Dit was een mooie versie van co-creatie. We hebben de ruwe versie van
het artikel online gezet[^18] en iedereen op Marketingfacts kon daar op
reageren wat toen mee is gepubliceerd. "

Tot die tijd heette Marketingfacts nog Mediafact. Marco was zich van
geen kwaad bewust dat er een andere titel was met de naam Mediafacts. De
uitgever van dat blad nam echter wel contact op met Marco en na een goed
gesprek besloot Marco de naam te wijzigen in Marketingfacts. "Die
domeinnaam was nog vrij en paste beter bij wat ik aan het doen was. "

## De eerste Business Blogmeeting

Op de weblogconferentie in Glimmen (zomer 2004) geef ik een presentatie
over de zakelijke mogelijkheden van blogs. Mijn verhaal wordt met enige
scepsis aangehoord door het publiek in Glimmen, wat overwegend bestaat
uit individuen die voor de lol een weblog hebben en zo nu en dan bij
elkaar komen om een biertje te drinken en bij te praten. Ze hebben geen
commerciële bijbedoelingen. Maar het doel van de organisator, Gert-Jan
"Camarados" Bos, is om te laten zien dat er meer is dan de weblogs die
er nu zijn. Met zijn eigen Camarados en zijn moblog is hij al een tijd
op zoek naar een goede manier om er geld mee te verdienen. Gert-Jan en
ik zijn niet de enige. Het is ondertussen al langer duidelijk dat er
meer mogelijk is met weblogs dan alleen het verwijzen naar leuke sites
op het web en het beschrijven van je dag. De Volkskrant doet verslag van
de conferentie en noemt het verhaal over de commerciële mogelijkheden
"het verkondigen van de blije boodschap"[^19]

Na de weblogconferentie in Glimmen begin ik op Frank-ly meer te
schrijven over de zakelijke mogelijkheden met weblogs. Iedereen die iets
met weblogs doet op zakelijk gebied ziet dat het aantal zakelijke blogs
groeiende is en dat er veel vernieuwing en verandering plaats vindt. Ik
besluit om in de goede weblogtraditie een Business Blogmeeting te
organiseren. De reden hiervoor is hetzelfde als bij elke weblogmeeting,
je ontmoet elkaar in het echt, je praat wat bij en je drinkt er een
biertje bij. Omdat ik nog niet echt een idee heb wie er op af zullen
komen besluit ik de eerste editie enigszins kleinschalig te houden. Via
email nodig ik een tiental bloggers uit die ik via-via al had leren
kennen of van wie ik een emailadres had kunnen achterhalen op de site.
Op 10 november 2004 vindt in restaurant Lofen in Utrecht de eerste
Business Blogmeeting plaats. Aanwezig waren: Bob den Otter van Pivot,
Henk de Hooge en Paul Aelen van Dutchcowboys.nl, Vincent van Twillert
van Zesser.com, Christ Coolen van Adverto.nl, Jeroen van de Wiel van
Jeroen.com, Steef de Winter van NuMarketing, Frank Janssen van
Frankwatching.com, Rob Potgiesser van http://webmarketing.web-log.nl/,
Eduard de Wilde van Brickmeetsbyte.com, Richard Osinga van Oberon
Mediablog, Frank Meeuwsen van Frank-ly en Marco Derksen van
Marketingfacts.nl[^20]

De avond bij Lofen was kleinschalig maar zeker erg geslaagd. Zoals Frank
Janssen in een interview zegt: "het eten stond in de hoek koud te worden
omdat we allemaal te enthousiast met elkaar aan het praten en
discussiëren waren over de mogelijkheden van blogs en RSS. Na die
meeting was ik zo enthousiast over het bloggen geworden. Ik heb toen de
halve nacht doorgeschreven aan een verhaal. Het was een soort
eye-opener. Wat ik toen merkte was dat het in de wereld waar ik vandaan
kwam normaal is dat de ander je concurrent is. Maar toen merkte ik, dat
de andere bloggers je maatjes zijn. Dezelfde mensen die met passie en
bevlogenheid bezig zijn en elkaar soms helpen. Het is nu wel zakelijker,
rationeler geworden. " Na deze eerste bijeenkomst in Utrecht werden al
direct in diverse reactiepanelen plannen gemaakt voor meer business
blogmeetings, maar het zou nog tot 23 juni 2005 duren voor de volgende
editie in Amstelveen plaats zou vinden[^21].

## De start van de zakelijke blogosfeer

Emerce is het vakblad in Nederland wat zich richt op "Business,
Marketing & Technology". Na een faillissement in 2003 komt het blad in
de zomer van 2004 weer op de markt onder leiding van Anton van Elburg.
Hij is van plan om van Emerce meer te maken dan alleen een papieren
magazine. De website wordt vernieuwd en er komen evenementen onder de
naam van het blad. Een van de eerste evenementen is de Emerce Update. In
november 2004 vindt deze voor het eerst plaats en het zou onbedoeld de
start zijn voor de zakelijke blogosfeer in Nederland. Anton had zijn
zinnen gezet om bij de Business Blogmeeting aanwezig te zijn maar was
helaas verhinderd. De reden voor zijn bezoek was gezonde journalistieke
interesse en om te kijken of een paar bloggers interesse zouden hebben
om een twee weken later op een Emerce Update een presentatie te geven
over de zakelijke kant van weblogs. Omdat Anton is verhinderd wordt
Marco twee dagen later gebeld met het verzoek. Marco accepteert de
uitnodiging van Anton en vraagt mij en Frank Janssen er bij, zodat we
gezamenlijk een compleet verhaal van de stand van zaken konden geven.

Marco heeft dan net zijn onderzoek naar de Nederlandse marketingblogs
afgerond en de eerste resultaten presenteren we op die middag. Voor ons
alledrie was het de eerste keer dat we voor een zakelijk publiek zo'n
verhaal zouden houden. Ik heb in Glimmen al eens wat geroepen over de
zakelijke mogelijkheden van webloggen, maar dat was vooral voor veel
bekenden en ik had daar niet veel te verliezen. Ik vertelde in Glimmen
en later op de Emerce Update over de begindagen van Frank-ly, waarom we
het waren gestart, wat de resultaten waren in cijfers en wat het heeft
opgeleverd.

Tijdens de Emerce Update geven we met z'n drieën een presentatie over
weblogs[^22], waarna Marco van Veen van Checkit een presentatie over de
RSS zoekmachine Feedster.com.[^23] Marco legt uit wat weblogs zijn en
waarom ze zo interessant zijn voor marketeers. Ik vertel het verhaal
over de eerste jaren van Frank-ly.nl en geef de resultaten van het
onderzoek op Marketingfacts. Frank Janssen vertelt voor het eerst in
publiek over zijn weblog Frankwatching, waar hij dan net mee is
begonnen. Hij legt uitgebreid uit hoe hij te werk gaat op zijn weblog en
waar hoe verschillende online instrumenten hem helpen met het vinden en
organiseren van de online artikelen. Het publiek in de Rode Hoed
luistert geboeid en kritisch. Een aantal van de toehoorders zou na deze
presentatie starten met een interne of een eigen zakelijke weblog en
tegelijkertijd zouden vele al bestaande bloggers elkaar daar voor het
eerst ontmoeten. Voor het eerst hebben weblogs in Nederland op grotere
schaal een overstap gemaakt naar de reclame- en marketingwereld en
zullen meer bedrijven met weblogs gaan beginnen.

Voor Marco Derksen is de Emerce Update een eerste hoogtepunt:"Na de
presentatie bij Emerce werd de site ineens veel bekender en kon ik meer
presentaties geven, van de DDMA tot het Tijdschrift voor Marketing".
Uiteindelijk zou Marco na de eerste editie van het congres Blognomics op
21 april 2005 de stap zetten en op eigen benen gaan staan. "Op
Blognomics vertelde ik wederom het verhaal hoe je geld kon verdienen met
weblogs. In al die tijd er voor waren alle grote weblogs van Nederland
op Marketingfacts te vinden. Bij ons werden de discussies gehouden over
adverteren op weblogs, het gebruik van RSS, de ontwikkelingen op online
gebied. Flabber, GeenStijl, VK Mag, ze zaten allemaal dagelijks op
Marketingfacts en discussieerden mee. De hele weblogwereld kende ik niet
zo goed, maar ik had wel het idee dat er nieuwe kansen zouden ontstaan
op het gebied van interactieve marketing. Ik liep dan al een tijdje met
het idee rond om te stoppen bij Share of Mind en me te richten op
Marketingfacts. Ik was al met ze in gesprek over het afronden van mijn
werkzaamheden bij ze. Tijdens Blognomics maakte ik daar een opmerking
over. Ik wist helaas niet dat er meerdere journalisten in de zaal zaten
dus een dag later stond in het FD dat ik mijn baan zou opzeggen om de
eerste professionele blogger te worden. " Op 27 april 2005 gaat Marco
met Upstream Publishing aan de slag om onder andere Marketingfacts
verder uit te laten groeien tot de uitgever nieuwe stijl die het nu
is.[^24]

Al snel vindt Marco een sponsor voor de site en raakt hij in gesprek met
Paul Molenaar van Ilse Media (nu Sanoma Digital) over een mogelijke
samenwerking. "Ik sprak Paul zo nu en dan om te kijken of ik ze kon
helpen met commerciële mogelijkheden rondom hun weblogdienst web-log.nl.
Na een paar gesprekken kwamen we er achter dat we daar niet uit gingen
komen. Maar we zijn wel verder gaan praten over een mogelijke
samenwerking. Dat heeft uiteindelijk geresulteerd dat Ilse Media een
minderheidsbelang nam in Marketingfacts op 8 september 2005."[^25]

Marketingfacts had echter een groot aantal auteurs die allemaal
vrijwillig schreven voor de site. Nu Ilse Media een belang neemt in de
site ontstond er misschien toch een probleem. Marco: "De reacties op de
samenwerking waren heel positief, maar voor mij was het wel redelijk
makkelijk om deze stap te zetten, omdat Marketingfacts toch in een meer
zakelijke omgeving opereerde dan de reguliere weblogs. Vrijwel alle
bezoekers en schrijvers zijn actief in de commerciële online wereld die
begrepen dat er geld verdiend moest worden. Maar toen Ilse Media kwam
heb ik ze wel duidelijk gemaakt dat Marketingfacts zo'n 50
aandeelhouders had. Hoe kwam dat? In de begindagen van de site had ik
met Erik van Roekel een aandeelhoudersmodelletje gemaakt voor de
auteurs. Gebaseerd op het aantal artikelen, reacties en wat extra
variabelen maakten we elke maand een ranglijst wie welk percentage van
de aandelen zou krijgen als we Marketingfacts zouden verkopen.
Natuurlijk gebeurde het allemaal met een dikke knipoog, dus toen ik aan
de groep auteurs om hun mening vroeg omtrent de samenwerking met Ilse
Media was iedereen enthousiast en gaf zijn goedkeuring. Niemand die er
moeilijk over deed."

De samenwerking met Ilse Media zorgde er voor dat Marco echt verder kon
met Marketingfacts en langzaam maar zeker het merk uitgebreid kon
worden. In 2006 verscheen voor het eerst het Marketingfacts jaarboek en
beginnen diverse cursussen op het gebied van online marketing,
zoekmachinemarketing en aanverwante interactieve onderwerpen. Tot op de
dag van vandaag is Marketingfacts één van de toonaangevende
marketingweblogs in Nederland.

"Marketingfacts is gegroeid tot iets groter dan alleen het blog. Ik vond
het fantastisch om daar de hele dag mee bezig te zijn. Ik had al snel
door dat het geld verdienen niet zozeer zit in die banners en buttons
maar meer wat je rondom zo'n blog kunt doen aan activiteiten. Want het
is mijn podium en wat kan ik daar dan mee. Zoals de jaarboeken. Maar met
cursussen en opleidingen begonnen. Het is allemaal wat groter opgezet
dan we hadden verwacht. Nu organiseren we studiereizen naar China,
Rusland en wellicht Brazilië in 2010. We hebben nu een redactie met
mensen die er fulltime zitten. Het is een uitgever nieuwe stijl. Een
*lean and mean* organisatie met een paar vaste mensen en verder heel
veel freelancers en losse medewerkers. Dat model van Marketingfacts
gebruik ik nu binnen andere communities zoals Arnhem Direct en de
Heineken Music Hall. Toen ik in 2005 begon was ik van plan om bedrijven
te helpen met het opzetten van blogs en communities. De eerste vijf die
ik deed, zijn alle vijf mislukt. Ze bestaan niet meer. Dat was voor wat
telecombedrijven maar dat is al weer weg."

Een andere bekende blogger die vroeg startte met zijn marketingblog is
Frank Janssen Hij begon op 7 februari 2004 met Frankwatching[^26]. Vanaf
de eerste dag bood Frankwatching nieuws en opinie over digitale trends
en gaat hij meer de diepte in dan zijn collega-marketingbloggers. Eén
van de kenmerken van Frankwatching is de uitgebreide verslaglegging van
evenementen en de vaak hoogstaande discussies die plaatsvinden naar
aanleiding van geplaatste artikelen.

***Ik was zo blij als een kind dat je er meer toe deed dan op het
intranet***

Naam: Frank Janssen

Weblog: Frankwatching.com

Bij TPG Post was ik Manager Internet en Intranet. Al sinds 1991 was ik
daar intern aan het experimenteren met blogs en wiki's. Alles gebeurde
daar op ons intranet en had vooral de sfeer van kennismanagement en het
ontsluiten van documenten. Maar ondertussen hield ik wel bij wat er
allemaal online gebeurde en dat verzamelde ik en deelde met mijn
collega's. Ik was altijd links en documenten aan het rondsturen naar
mijn collega's met al deze ontwikkelingen.

Ik kende al wel wat weblogs. Ik werkte met Fred Zelders samen, hij had
een achtergrond met KPN Research en was al vroeg met internet bezig. Hij
is in 2004 begonnen met zijn weblog Fredscapes. Hij had de technische
knowhow en een visie hoe dit moest zou worden. Wat we deden was buiten
de infrastructuur van TNT onze eigen server plaatsen en illegaal
software installeren vanaf de werkplek.

We gebruikten aanvankelijk een HTML authoring tool Homesite en een
Word-bestand met Macro\'s die automatisch van teksten nieuwspagina\'s
bakte en die als HTML-code uit spuugde. Pas een paar jaar of twee later
zijn we overgestapt op een groot en professioneel CMS Tridion. Blogs en
Wiki\'s kwamen ook pas in die periode stapje voor stapje voorzichtig van
de grond.

We maakten mensen intern enthousiast over de blog en zo begon het te
lopen. Dat was in 2002. De eerste maanden heb ik alleen maar dingen
gequote van het web. Alles wat ik interessant vond daar pakte ik een
quote van en die zette ik met een link op ons intranet. Met het intranet
had ik het idee dat ik voor de rest van de gang bij TPG zat te
schrijven. Ik vond dat ik die die energie beter buiten het intranet
plaatsen en zo begon ik een eigen weblog. Voor ik met Frankwatching
begon had ik nog nooit iets op internet gezet. Geen post, geen artikel,
geen reactie, niets. Ik was altijd heel erg intern gericht, daar was ik
wel heel actief. Maar op Internet zelf niet.

Als je bij Blogger een weblog aanmaakt dan moet je het een naam geven.
Dus die moest ik toen bedenken. Mijn blog zou over trends en
ontwikkelingen gaan, ik zat met het woord trendwatching in mijn hoofd.
En toen kwam logischerwijs ineens Frankwatching in mijn hoofd. Ik heb er
verder niet te veel over nagedacht en ben begonnen met het weblog.

Ik begon te schrijven op mijn eigen weblog, 7 februari 2004, toen nog
bij Planet Internet.[^27] Eigenlijk deed ik daar wat ik op het intranet
deed en daarvoor al via email. Veel linken naar interessante artikelen,
nieuwe ontwikkelingen op een rij zetten. In die tijd was Startpagina al
druk bezig en in juni 2004 bedacht iemand bij de dochterpagina
http://marketing.pagina.nl dat er een rubriek weblogs moest komen. Om
een rubriek te starten moest hij minstens drie links hebben. Daar kwam
ik ineens tussen te staan. Dat was de eerste associatie met marketing,
ik had zelf niet bedacht dat ik als marketingexpert door het leven zou
gaan. Ik was in die periode op vakantie maar toen ik terugkwam zag ik
dat ik op mijn kleine site ineens enorm veel bezoekers had.

In oktober besloot ik om de site op mijn eigen domein Frankwatching.com
te zetten. Vanaf dat moment ben ik actiever gaan schrijven en zo nu en
dan wat meer columnachtig. Die posts werden vrijwel direct opgepakt door
de grotere blogs in onze branche zoals Marketingfacts, Frank-ly en
Adverto. Ik kreeg langzaam maar zeker meer reacties op mijn blog en met
elke post en elke column kwamen er wel wat lezers bij. De opkomst van
RSS in die periode heeft er voor gezorgd dat ik meer bezoekers kreeg.
Een ander moment dat ik meer bezoekers kreeg was toen Marco Derksen van
Marketingfacts een serie maakte over businessbloggers. Daar stond ik
bij. Maar de echte bekendheid is gekomen door de Emerce Update.

Dat was voor mij een mooi moment om te zien wat er op zo'n bijeenkomst
gebeurde. Een paar weken eerder hadden we elkaar al ontmoet op het
Businessblogmeeting in Utrecht, dat was zo'n bijzonder moment. Want daar
is denk ik wel de kiem gelegd voor veel contacten, samenwerkingen en de
overige businessblogmeetings die in de daaropvolgende jaren zijn
gehouden. Maar mede door die businessblogmeeting kwamen weblogs in het
vizier bij Emerce. Zij organiseerden een evenement wat ik eigenlijk zou
bezoeken, de Emerce Update. Een periodieke middag met presentaties waar
nieuwe ontwikkelingen en trends voor de zakelijke online markt. Maar
ineens stond ik daar dus op het podium. Ik was zo verbaasd dat ik mijn
verhaal daar mocht vertellen. Maar wat ik wel het mooiste vond is dat we
daar meer mensen hebben weten te inspireren om te gaan bloggen.

Door die Emerce Update is het neens hard gegaan met andere lezingen en
presentaties. Zo zat ik eind 2004 bij Marketing3, een jaarlijks congres
over de ontwikkelingen op marketinggebied. Ik was uitgenodigd om bij de
VIP avond aanwezig te zijn, wat voor mij al weer een geweldige avond
was. Toen ik 's avonds laat thuis kwam heb ik er direct een blogpost van
gemaakt.[^28] De volgende ochtend (Marketing3 besloeg drie dagen) kwam
ik binnengelopen op het congres en ik zag ineens dat artikel groot op
het scherm staan. Mijn blog werd ineens tijdens die presentaties
genoemd. Ik was daar toch wel erg overrompeld door. Ik ben toen binnen
een week benaderd door Reclameweek en Emerce voor interviews en een
aantal aanvragen voor columns. Daar is toen mijn Kerstvakantie aan
besteed, wat de meest vreemde vakantie was die ik meemaakte. Ik was twee
weken vrij maar verschrikkelijk druk met heel veel leuke dingen.

De eerste drie jaar heb ik vrijwel alles alleen gedaan. Soms was er wel
eens een gastschrijver, maar in feite deed ik alles zelf. Dat was
eigenlijk gekkenwerk. Want ik had gewoon een fulltime baan in Den Haag
en ik woonde in Houten. Dus na een dag werken en een treinreis kwam ik
thuis en ging ik direct aan de slag voor Frankwatching. Soms ging ik
nachten door, dan was ik klaar met schrijven als het weer licht werd.
Waarom ik dat deed? De voldoening die je krijgt van je bezoekers. Als
zij inspiratie krijgen van mijn weblogposts, dan ben ik tevreden. Je
ziet de statistieken van je website, je leest de reacties en je merkt
dat wat je schrijft anderen echt inspireert. Ik was zo blij als een kind
dat je er meer toe deed dan op dat intranet bij TPG. Wat me enorm heeft
gedreven is dat ik in een compleet nieuwe wereld stapte die ik nog niet
kende. Ik was nog nooit op netwerkborrels geweest, marketingcongressen
bezocht ik wel eens, maar had er zelf nog nooit gesproken. Maar als je
dan ineens op een netwerkborrel komt en je ziet daar allerlei
gelijkgestemden, andere marketing- en businessbloggers, dat is geweldig
om daar in rond te mogen lopen.

Maar langzaam maar zeker merk je dat je niet alles alleen kunt doen.
Bijvoorbeeld het redesign van de site. De eerste keer dat ik dat wilde
doen was begin 2005. Ik was net overgestapt op Pivot, de weblogsoftware
van Bob den Otter en ik had de grootste moeite met de techniek en de
vormgeving van de site. Ik ben volstrekt niet technisch dus zat ik
steeds op het forum van Pivot. Ene Simon zat daar steeds te reageren en
me te helpen met mijn blog. Dat bleek Simon Koelewijn uit Rotterdam te
zijn. Hij bood me aan om een nieuw en beter ontwerp te maken, voor niks,
omdat hij Frankwatching een leuke site vindt en me graag wilde helpen.
De weken daaropvolgend hebben we alleen via MSN contact gehad en hadden
we elkaar nog nooit ontmoet. In mei 2005 was het nieuwe ontwerp
eindelijk af en konden we live met de nieuwe site. Dat was vlak voor de
tweede Businessblogmeeting in Amstelveen en ik vroeg Simon of hij zin
had om mee te gaan. Ik had hem nog nooit ontmoet dus het leek me wel zo
leuk. Hoe groot was mijn verrassing toen ik ineens een jongen van 16
jaar ontmoette die mijn site had gemaakt! Samen gingen we naar
Amstelveen en we werden langs alle kanten gefeliciteerd met het nieuwe
ontwerp. Simon haalde daar zijn eerste opdrachten vandaan voor andere
weblogs en hij is tot op de dag van vandaag betrokken bij de vormgeving
van de site.

Iets wat je op een blog niet direct door hebt is waar je bezoekers
werken. Veel mensen reageren niet en degene die wel reageren noemen
daarbij niet vaak hun werk. Maar toen ik met de emailnieuwsbrief begon
zag ik ineens aan de abonnees dat er wel heel veel zakelijke adressen
tussen zaten. Dat vond ik toch wel bijzonder en gaf mij weer een extra
boost om Frankwatching door te zetten en groter te laten groeien. Omdat
ik nu toch wel heel duidelijk zag dat ik een brede zakelijke groep
aansprak. Dat is voor veel partijen interessant.

Het was begin 2005 dat Emerce mij benaderde om samen te gaan werken.
Samen met een aantal andere blogs stonden we ineens op de voorpagina van
Emerce.nl en ben ik begonnen met het plaatsen van banners op
Frankwatching. Over de banners is één dag paniek geweest onder mijn
bezoekers, daarna heb ik er nooit meer iemand over gehoord.

De samenwerking met Emerce zorgde voor een positieve reputatie want
mensen dachten dat wij een onderdeel waren van Emerce. Maar we waren
altijd onafhankelijk en we schreven wat wij wilden. Soms werd er wel wat
doorgeplaatst of in elk geval herbewerkt voor het blad. Helaas is de
samenwerking met Emerce al weer beëindigd maar het heeft zeker geholpen
in de groei van Frankwatching.

Zeker na het interview met Emerce werden ze bij TPG wel wakker en
vroegen ze zich af wat ik toch allemaal aan het doen was met dat
webloggen. Het was in dat interview dat ik voor het eerst mijn werkgever
noemde, tot die tijd hield ik die zaken strikt gescheiden. Maar in 2005
begonnen bedrijven zich meer en meer af te vragen of ze niet een
corporate blog moeten hebben, inclusief TPG. Ik raakte aan de praat met
Lia Vieveen, die werkte op de communicatieafdeling van TPG. Ik kwam er
toen achter dat ze enorm veel geld uitgaven om een paar extra nieuwe
abonnees te krijgen voor een blad over postzegels. We hebben toen aan de
directeur consumentenmarkt om 1.000 euro budget gevraagd zonder dat we
konden vertellen wat we gingen doen. We hadden een goed idee en hij zou
ons moeten vertrouwen. Gelukkig deed hij dat en we kregen het budget. In
de kerstvakantie van 2005 zijn we aan de slag gegaan met de eerste
concepten rondom een corporate blog, in maart 2006 is Postzegelblog.nl
live gegaan. Dat was direct een succes in een nichemarkt, die van de
postzegelverzamelaars. Maar het heeft intern voor een hoop vertrouwen
gezorgd in bloggen en commercie.

Ik ben er op latere leeftijd achter gekomen dat ik uitgeven het leukste
vind om te doen. Ik vroeg laatst mijn zoon: Denk je dat tijdschriften
nog toekomst hebben? Want hij leest geen tijdschriften en doet alles
online. Zijn antwoord was kenmerkend en verraste me: "Natuurlijk, als ik
maar kan reageren". Mijn vraag kwam vanuit de oude gedachte dat een
tijdschrift in papier is, maar zijn antwoord komt vanuit de interactieve
gedachte. Dus als ik over uitgeven praat dan zie ik dat als een plek
waar mensen elkaar kunnen ontmoeten. Met bloggen is het uitgeven opnieuw
uitgevonden.

Frankwatching was altijd één grote hobby en de kick was dat het lukte.
Pas toen ik wegging bij TPG toen kwam de noodzaak om er van te bestaan.
Dat verandert wel wat maar het blijft nog steeds een hobby. Het moet wel
een hobby blijven anders hou je het niet vol. Je moet er echt passie
voor hebben en enorm veel lol in hebben. Ondanks dat je nu een redactie
hebt, planningsystemen wanneer welke artikelen live staan en je hebt
partnerships.

Zowel Frank Janssen als Marco Derksen zien weblogs als een nieuwe vorm
van uitgeven. Zonder het juk van redactiestatuten en het redigeren van
content kon je zelf bepalen wat je op welk moment online zette. Zij
zagen de mogelijkheden voor weblogs in de commerciële sfeer, hoe kun je
weblogs inzetten om die menselijke stem uit Cluetrain Manifesto vorm te
geven? Wat komt er bij kijken en wat zijn de struikelblokken? Juist door
het zelf te doen, door zelf de beren op de weg tegen te komen en daar
oplossingen voor te bedenken, kun je anderen goed adviseren wat te doen.
Daarbij is het ondernemerschap van beiden debet aan de successen die ze
hebben. Door in te zien dat je met een merknaam als Frankwatching en
Marketingfacts andere producten en diensten kunt exploiteren, maak je
jezelf vrij van een businessmodel wat alleen is gebaseerd op
weblogcontent. Zowel Marco als Frank letten goed op wat er in het
buitenland gebeurt en hoe in met name de Verenigde Staten het voortouw
wordt genomen in onderzoek naar businessblogs en de best practices. Zo
publiceert Frankwatching in 2006 een uitgebreid Amerikaans rapport over
de werkwijze van businessbloggers. Maar tegelijkertijd zijn de
marketingblogs niet bang om misstanden en grove misstappen van
marketeers goed aan de kaak te stellen. In de Verenigde Staten zien we
in 2004 hoe de slotenfabrikant Kryptonite in een paar dagen tijd het
imago kwijtraakt van onbreekbare sloten. Een blogger filmt en publiceert
hoe je met een simpele balpen de sloten kunt openen. De video gaat de
wereld over en Kryptonite loopt zware imagoschade op.[^29] De case wordt
later in het boek Naked Conversations (Scoble and Israel) nog eens
aangehaald en op basis daarvan komt Kryptonite zelf ook naar buiten met
meer informatie over de misstap.[^30] De PR schade lijkt achteraf wel
mee te vallen, maar ze geven wel toe dat er fouten zijn gemaakt in de
online conversaties.

Eén van de mooiste voorbeelden vind ik nog altijd de manier waarop
Webstats4U en Nedstat in 2005 de complete blogosphere over zich heen
krijgen bij het omzetten van hun bezoekersteller naar een meer
commerciële variant met ongevraagde popup-advertenties. Nedstat was vana
f de eerste dag in de Nederlandse blogosphere een belangrijke aanjager
in het ontdekken van nieuwe weblogs. De bezoekersteller had lijsten met
meest bezochte sites en nieuwe sites die de teller installeerden. Nieuwe
weblogs installeerden deze teller en zo kon je snel achterhalen of er
weer een nieuwe weblog in Nederland was gestart. 6 jaar later is Nedstat
enorm succesvol en zijn er zo'n 1,6 miljoen gebruikers van de gratis
teller. Nedstat besluit de gratis teller te verkopen aan Ad pepper
media. Ad pepper hernoemt de teller naar Webstats4U en voeren in de code
een wijziging door die desastreus zou worden voor hun merk. Begin
september 2005 valt het een aantal weblogs op dat ze ineens popup
advertenties krijgen op hun site. Na onderzoek blijken deze van de
Webstats4U code te komen. Dit zorgt voor een storm van verontwaardiging
en protesten binnen de blogosphere. Na drie dagen pakt de reguliere
media het op en besluit Ad pepper te reageren. Uit de reactie blijkt dat
de makers van de nieuwe teller de verantwoordelijkheid bij de webmasters
van de site leggen, aangezien zij via email op de hoogte zouden zijn
gesteld. Wederom breekt een luid boe-geroep uit weblogs maar nog erger,
het grootste weblognetwerk Web-log besluit om de teller uit al hun
weblogs te halen en over te stappen op een alternatief. Het merk
Webstats4U loopt flink averij door de PR blunder die voor een flinke
blogstorm in Nederland zorgt. Frankwatching heeft de complete case met
tijdlijn op haar site staan[^31]. Wat hier in op valt is het gebrek aan
nuance bij de reguliere online media. In plaats van de naam Ad pepper en
Wwebstats4U wordt overal de naam Nedstat gebruikt wat feitelijk onjuist
is. Het rumoer over de teller blijft uit de printmedia, al verschijnt op
12 september 2005 wel een interview met Nedstat directeur Michael
Kinsbergen in het blad FEM Business. Hier wordt met geen woord gerept
over de problemen met de tellers van Webstats4U. Dat is te verklaren
door de lange aanlooptijd voor een blad om een interview te houden, in
het blad te verwerken, het blad op te maken, drukken en distribueren. De
werkelijkheid had via online media het interview al ingehaald.

Een derde ondernemer die goed heeft gezien hoe weblogs in de zakelijke
markt zijn in te zetten is Henk de Hooge. Met een ruime ervaring op
internet die teruggaat naar de eerste Nederlandse websites in 1991 stapt
Henk in 2003 in het weblogavontuur als een ware cowboy.

***Bloggers zijn de rockstars van het internet***

Naam: Henk de Hooge

Weblog: Dutch Cowboys

Mijn start voor weblogs begint al ver voor de ontdekking van weblogs
eigenlijk. In 1993 zat ik met Pierre de Jong (oprichter Concepts ICT en
oud-directeur WestBrabantNet) en schreven we een document met onze visie
over het ultieme internetportaal. Degene die content heeft zal heel veel
macht hebben en kan dan andere diensten aan gaan bieden. We hadden het
over lezers die zelf reageerden, zelf stukjes schrijven. De mensen als
belangrijkste bron van het nieuws. Dat stuk hebben we bij het toenmalige
VNU ingeleverd en had onze visie op de toekomst van krantenportalen.
Helaas hebben de uitgevers en de kranten het niet opgepakt.

Bloggers doen hetzelfde, ze ventileren hun eigen persoonlijke mening en
dat is iets wat we al die jaren al wilden verkondigen. We konden toen
niet bevroeden dat er gratis software zou komen waarmee je dat zou
kunnen doen.

In 2000 was ik COO van Concepts ICT, een internetprovider voor ongeveer
100.000 abonnees. De persoon die verantwoordelijk was voor de uitgeeftak
van de provider kwam bij me met het concept van weblogs. Hij geloofde
dat de bloggers de nieuwe rocksterren van het internet zouden worden. De
term Dutch Cowboys komt uit 1997, de tijd dat ik bij VNU Wegener zat. We
waren een soort rebellenclub bij die uitgever, we zaten als echte
cowboys constant tegendraadse online concepten te bedenken voor het
concern.

In 2004 had ik een weddenschap met Aad Meijer, hij had destijds zijn
eigen weblog op d'Alledaagse[^32] en hij wilde dat ik weer ging bloggen.
De weddenschap dat ik weer één artikel per dag ging schrijven, maar dan
op Dutch Cowboys. Hij is een begenadigd cartoonist en hij heeft het
eerste design van DC gemaakt.

Ik heb dat volgehouden, één artikel per dag en dat werd langzaam maar
zeker twee artikelen per dag. Maar toen ging ik op vakantie en ik wilde
het wel vol blijven houden. Dus toen heb ik een kennis van me gevraagd,
Paul Aelen directeur van Checkit. Of hij niet kon invallen. Paul vond
het wel erg leuk en na een paar weken besloten we er samen mee door te
gaan. We hebben toen de keuze gemaakt om wat specifieker of searchengine
marketing te schrijven Dus artikelen over Google, Yahoo, MSN en andere
zoekmachines. Maar interactieve marketing kwam aan bod vanaf het eerste
moment. Dat begon weer met één artikel, maar langzaam steeg het aantal
artikelen per dag door ons enthousiasme. Daardoor steeg langzaam maar
zeker het aantal bezoekers. Toen hebben we Igor Beuker (Oud-voorzitter
IAB, LaComunidad) en Stephan Fellinger (SpinAwards) er bij gevraagd om
vanuit hun expertise artikelen bij te dragen. Daarna is het echt gaan
groeien tot de weblog die het nu is.

Stephan is iemand die als vernieuwer heel erg in de markt bezig was, hij
maakt zich heel druk over de toekomst van interactieve marketing en in
die rol vond ik dat hij bij ons moest komen schrijven.

Ik heb zo vaak uit moeten leggen wat een weblog voor bedrijven kunnen
doen. In de beginjaren waren er maar een paar bedrijven die het lef
hadden om iets met weblogs te doen en zich open op te stellen voor hun
publiek. Bij de Gouden Gids waar ik destijds directeur internet & mobile
media was zijn we een weblog gestart, dat was parallel aan de lancering
van een virtuele Katja Schuurman. Een klein programma wat op je PC
draaide en waar je zoekopdrachten op kon doen. GeenStijl hakte daar
flink op in en noemde het spyware. De discussie die zich toen ontspon
was prima want je gaat het dan hebben over de definitie van spyware. Wat
is wel en wat is geen spyware? Toen bleek al snel dat er niet echt een
definitie was en met Tribal DDB, ons reclamebureau, hebben we toch wel
aan weten te tonen dat de Virtuele Katja geen spyware was. Helaas is
door die discussie en de acties van GeenStijl op het weblog van Gouden
Gids het hele weblog wel de nek omgedraaid. De marketeers werden te
angstig toen ze beseften dat "het volk" op internet iets met je merk kan
gaan doen zonder dat je daar controle over hebt. Ik blijf dat zonde
vinden, want elke marketeer kan met een weblog de dialoog aangaan en zo
te achterhalen wat er speelt bij je doelgroep.

Toen ik wegging bij Concepts ICT heb ik een aantal domeinen meegenomen,
waaronder dutchcowboys.nl. Maar we hadden toen al Dutchcowboys.com en
die is daar blijven liggen. Een oud-medewerker van Concepts ICT zag in
2004 toen het succes van Dutch Cowboys en is op het .com-domein een
spoof-site begonnen: Gay Cowboys. Hij zette het op en mailde me dat ik
het voor een groot bedrag kon overnemen. Maar dat hebben we uiteindelijk
niet gedaan. Ik ben met Concepts ICT gaan praten en uiteindelijk hebben
we het domein wel weer in handen gekregen na wat onderhandelingen. Het
staat nu nog in de steigers, maar er zal een keer een Engelse versie
komen van Dutch Cowboys.

Ik kreeg met Stephan op een gegeven moment het idee om een aantal
thematische blogs op te zetten onder één vlag. We bedachten daar de naam
Webloco voor. We hebben toen een stuk of 15 themasites gebouwd en live
gezet. De weblogsoftware maakten we zelf en daarmee liepen we tegen
beperkingen op in de techniek. Als we snel wat nieuwe blogs wilden
opzetten dan kon dat niet zonder teveel maatwerk. Maar ik was bezig met
Dutch Cowboys, Webloco, Molblog was toen net live en ik had daarnaast
nog wat internationaal werk als Business Developer bij Truvo. Dat werd
me allemaal iets teveel dus ben ik uit Webloco gestapt. Stephan is
verder gegaan met een andere partner. Toen is de naam Blogo ontstaan en
hij heeft toen heel snel mensen weten te vinden die de thematische sites
weten te vullen.

Toen het internet opkwam en met name weblogs, waren journalisten per
definitie tegen een andere manier van publiceren. Vooral omdat het een
manier was die niet direct omzet oplevert. Ik vind het zo jammer dat die
discussies nu nog steeds worden gevoerd in de krantenwereld. Er is nu
wel een instroom van jonge creatieve journalisten maar zolang die nog te
weinig te zeggen hebben zal het niet echt opschieten in die wereld.
Juist toen weblogs opkwamen zag ik dat als de kans voor journalisten. Nu
hadden ze eindelijk de kans om hun eigen persoonlijke mening te
publiceren, ongehinderd door redactiestatuten. Ik vind het zo jammer dat
het in Nederland niet echt van de grond is gekomen in de journalistieke
wereld. In Amerika zijn een aantal journalisten wel met weblogs aan de
haal gegaan en daar zie je dat ze een nieuwe status hebben gekregen.

De toekomst van weblogs, ik weet het niet...de meeste blogs zijn echt
miniblogs en vanuit een exploitatiemodel is het moeilijk om dat rendabel
te maken. Veel mensen zijn het na een paar maanden beu en hebben geen
zin om voor een handvol bezoekers zich dagelijks in het zweet te werken.
Een blog in Nederland beginnen met de ambitie om het voor jezelf
rendabel te maken, dat is verdomd lastig.

In 2005 heb ik gesprekken gehad met voetbalclubs en voetbalmakelaars om
te kijken of we voetballers een eigen blog konden geven. Op die manier
belangrijk maken. Het zou een logische stap zijn want veel voetballers
hebben al eigen merchandise en zijn al een soort rocksterren. Een weblog
zou een logische extensie kunnen zijn. We hebben toen voor een aantal
voetballers weblogs gebouwd zoals Dirk Kuyt, Edwin van der Sar, Mark van
Bommel en Roy Makaay. We zorgden voor de content, maar iemand als Edwin
van der Sar gaf in Skype interviews door wat er in die week was gebeurd.

Maar omdat allerlei mensen zich met de content gingen bemoeien, zoals de
clubs en de makelaars. Het was toen geen weblog meer. Nu hoeft een
voetballer niet alles zelf te schrijven maar op deze manier ging het
echt snel kapot. Er was teveel verstrengeling van commerciële belangen.

In Nederland waren er niet veel webloggers die de toon goed te pakken
hadden in die tijd. Ik volgde vooral blogs in Amerika, daar gebeurde
veel meer en daar leerde ik veel meer van. In Nederland waren Retecool
en VolkomenKut (nu VKMag) erg goed bezig evenals Marco die met
Marketingfacts was begonnen. Ik vind het nog steeds heel goed wat hij
voor de marketingwereld in Nederland heeft gedaan met zijn platform. Hij
werd door uitgevers van traditionele bladen wat beschimpt maar hij heeft
het wel gedaan en volgehouden.

Een ander bedenksel wat ik nog heb gehad was BlogXXL. Tijdens de
kerstdagen in 2004 kreeg ik het idee om iets kleins te maken met
weblogs. Dus niet heel veel toeters en bellen, maar juist het minimale.
Ik heb samen met Daan de Vogel, mijn zakelijke partner, de site gemaakt.
Toen spraken we Philips en die wilde er wel iets mee doen. Die wilde het
koppelen aan 's werelds kleinste ghetto blaster, waarbij iedereen zijn
eigen miniweblog kon maken en daar kreeg je dan elke dag automatisch
muziek op je weblog. Het plan heeft lang in de koelkast gelegen maar
helaas is het op het laatste moment afgeblazen.

Zo heb ik altijd van die kleine ideetjes gehad en uitgevoerd en zo nu en
dan blijft er wat hangen. Dutch Cowboys is daar een goed voorbeeld van.
Dat is nu meer dan alleen de site Dutch Cowboys. Natuurlijk hebben we
het hele platform met Dutch Cowgirls, Mobile Cowboys, Search Cowboys en
Style Cowboys. Daarnaast hebben we de mobiele site en de iPhone
applicatie. Het bereik van ons platform is echt groot aan het worden en
het is mooi om dat met een heel team te doen die het allemaal met een
passie voor het onderwerp doen. Tegelijkertijd zie ik op onze weblogs
meer verschijnen dan alleen het snelle nieuws, weer meer verdieping en
reflectie over het vakgebied en de ontwikkelingen. Dat vind ik een
prettige ontwikkeling.

Bloggen heeft de passie van mensen weer getoond. Vroeger wist ik niet
altijd wat mensen bezighield en nu kan ik dat lezen op hun weblog. Daar
ben ik erg blij mee, dat ik op elk moment van de dag de passie van
mensen kan lezen.

Marketingfacts, Frankwatching, Dutch Cowboys en Molblog. De vier weblogs
die in Nederland synoniem zouden worden voor de top van de business
blogosfeer. In de jaren die volgden zouden velen het voorbeeld van deze
vier volgen. Onvermijdelijk in de zakenwereld is de vraag: Waar zit het
rendement? Hoe kunnen we hier geld mee verdienen? Het is een logische
vraag vanuit een zakelijk perspectief maar een lastige vraag. Want geld
verdienen ***met*** je weblog zou knap lastig blijken. Je kon banners
plaatsen, wat velen deden. Maar de meesten die wat geld verdienden,
deden dat ***vanwege*** hun weblog. Door ongestoord te blijven
schrijven, door alle reacties te lezen en indien nodig weer op reageren.
Door kennis met elkaar te maken, zo nu en dan een helpende hand uit te
steken in de vorm van gastartikelen of lezingen van elkaar over te
nemen. Iedereen was op zoek naar de heilige graal met geld in de
blogosfeer maar in Nederland konden we deze niet vinden. Met name op
Marketingfacts werden uitgebreide discussies gehouden over de waarde van
RSS-feeds, de kosten om lezers aan je te binden en de manieren waarop je
sponsoring in kunt zetten op een weblog. Opvallend is dat veel
niet-marketingblogs deze discussies met grote interesse volgde. Geregeld
waren de makers van Retecool, Flabber, GeenStijl en andere blogs in de
reactiepanelen te vinden om inzicht te geven in eigen cijfers of elkaar
vliegen af te vangen. Iedereen was op zoek en iedereen was aan het
leren. Zo ontstonden er meer bedrijven die zich bezig hielden met de
commerciële kant van het webloggen. Er kwamen speciale
advertentiebureau's voor weblogs, diverse initiatieven om weblogs in
print uit te brengen en een hoop verticale nicheblogs. Die laatet zijn
weblogs op één specifiek onderwerp gericht zoals mobiele telefonie of
online ondernemerschap. Met name de weblognetwerken Blogo en Blog.nl
waren hier erg op gericht. Daarnaast kwamen de eerste PR bureau's die
bloggers direct gingen benaderen met productpitches en werden bloggers
steeds vaker uitgenodigd om live verslag te doen van evenementen en
conferenties.

Het ene initiatief verliep het beter dan de andere, waarbij één van de
95 stellingen uit de Cluetrain Manifesto volgens mij altijd de basis van
het succes is:

*Learning to speak with a human voice is not a parlor trick. It can\'t
be \"picked up\" at some tony conference.*

Hoeveel congressen, workshops en paneldiscussies er zijn geweest over
webloggen en later over social media, je kunt het webloggen niet leren
van een middagje workshop volgen. De pioniers in het business bloggen
hebben dat aan den lijve meegemaakt en blijven tot op de dag van vandaag
actief met andere social media instrumenten. Altijd met een menselijke
stem en altijd in een conversatie.

[^1]: http://salon.com/weekly/gibson2961014.html

[^2]: http://www.frank-ly.nl/frank-ly-is-nu-echt-los

[^3]: http://www.frank-ly.nl/rss-autodiscovery

[^4]: http://www.frank-ly.nl/internet-tijd

[^5]: http://l-rs.org/archief/000490.html

[^6]: http://web.archive.org/web/20010219023914/http://www.adformatie.nl/TamTam/TamTam2000-38.html

[^7]: http://l-rs.org/archief/000504.html

[^8]: http://l-rs.org/archief/000506.html

[^9]: http://www.alt0169.com/0085.shtml\#3393

[^10]: http://www.frank-ly.nl/weblogs-aantrekkelijk-voor-reclamemakers

[^11]: http://web.archive.org/web/20021108152240/http://radio.weblogs.com/0106797/categories/DevCon/

[^12]: http://www.frank-ly.nl/frank-ly-eerste-nederlandstalige-marketing-weblog

[^13]: http://www.hyped.nl/pages/weblogwaarde

[^14]: http://www.frank-ly.nl/pu-ma-or-not-pu-ma

[^15]: http://www.marketingfacts.nl/berichten/hello_world/

[^16]: http://www.marketingfacts.nl/berichten/onderzoek_businessblogs_in_nederland/

[^17]: http://www.emerce.nl/nieuws.jsp?id=312298

[^18]: http://www.marketingfacts.nl/berichten/weblog_als_proeftuin_voor_publicaties/

[^19]: http://punkey.com/pivot/entry.php?id=1109

[^20]: http://www.frankwatching.com/archive/2004/11/10/dat-andere-netwerk/

[^21]: http://www.marketingfacts.nl/berichten/verslag_tweede_nederlandse_businessblogmeeting/

[^22]: http://www.marketingfacts.nl/berichten/emerce_outlook_2005_succesvol_afgesloten/

[^23]: http://web.archive.org/web/20041204103144/http://www.emerce.nl/download_index.jsp?rubriek=408459

[^24]: http://www.marketingfacts.nl/berichten/op_eigen_benen/

[^25]: http://www.marketingfacts.nl/berichten/ilse_media_neemt_belang_in_marketingfacts/

[^26]: http://www.frankwatching.com/archive/2004/10/21/waarom-heb-ik-een-weblog/

[^27]: http://web.archive.org/web/20040615100210/http://home.planet.nl/\~jans6232/

[^28]: http://www.frankwatching.com/archive/2004/11/30/de-trends-volgens-trendwatchingcom/

[^29]: http://www.slideshare.net/marketingfacts/kryptonite-tough-locks-tough-world

[^30]: http://redcouch.typepad.com/weblog/2005/07/kryptonite_argu.html

[^31]: http://www.frankwatching.com/archive/2005/09/10/blogosfeer-beschadigt-brands-nedstat-en-webstats4u/

[^32]: http://web.archive.org/web/20040804021323/http://www.aadmeijer.nl/weblog/
