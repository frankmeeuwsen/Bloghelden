# About:blank en de Dutch Bloggies

In 2002 zitten Remco Sikkema en Raoul Dovermann (voorheen elrado.nl) wat
te mailen naar elkaar over het weblogwereldje in Nederland. Ze komen al
snel tot de conclusie dat er nog niet zoiets is als een weblog over
weblogs. Met de groei van de weblogs in Nederland zou het toch wel leuk
zijn om bij te houden hoe Nederland met het nieuwe medium omgaat en wat
de nieuwe ontwikkelingen zijn uit binnen- en buitenland. Niet met de
intentie om er een grote en professionele uitgave van te maken, meer het
gevoel van een clubblaadje. Ze werken wat avonden door en in juni[^1] is
daar About:blank. Genoemd naar de lege startpagina in elke browser en
gevuld door een aantal bloggers van verschillend allooi. Opvallend is
dat de site in eerste instantie niet als weblog is opgezet. De site doet
eerder aan als een online magazine met de verschillende blokken en de
categorisering. Het was het idee van Ramon en Raoul om er een
maandelijks terugkerende magazine van te maken in plaats van een
continue stroom van weblogberichten. De eerste editie komt uit op het
moment dat het WK Voetbal bezig is. Logischerwijze is deze eerste editie
in oranje kleuren. About:blank heeft typische magazine onderdelen als
een interview met een blogger, een column over het EK voetbal en de
onvermijdelijke Wist-u-datjes. Door het ontbreken van weblogsoftware was
het niet mogelijk om op artikelen te reageren. Vanaf editie 6 is er een
forum geïnstalleerd[^2]. Per editie verwezen de artikelen toen naar een
specifiek forumonderwerp waar je kon reageren. Pas later zou de
emailnieuwsbrief komen waarmee elke maand de complete editie kon worden
verzonden naar de abonnees. Terugkijkend was het forum niet heel
populair, er werd sporadisch gereageerd op de artikelen. Wellicht door
de kleine groep abonnees. Het precieze aantal lezers is verloren gegaan
in de tijd, maar in 2002 -- 2003 zal een magazine over webloggen nog
niet direct grote groepen lezers aantrekken.

De eerste schrijvers en lezers voor het magazine vinden Remco en Raoul
in hun eigen vriendenkring. Ze kennen de meeste bloggers in Nederland
persoonlijk en via email nodigen ze een aantal bloggers uit om een
bijdrage te leveren. De eerste redactie van About:blank bestaat uit

-   Aliëtte Jonkers (Snotverjeppie.nl)

-   David Moltzer (Zinloosgeweldig.net)

-   Eduard van Breugel (Ctrl-x.nl)

-   Emile Urban (Weblogger.nl)

-   Low (Jimmyhat.nl/low)

-   Luuk (Geenheld.nl)

-   Michiel Heijmans (Badlog.nl)

-   Raoul Dovermann (elrado.nl)

-   Remco Sikkema (Sikkema.net)

-   Walter van den Berg (Vandenb.com)

-   Wilco Noordermeer (Northernlake.com)

Het nieuws over About:blank verspreidt zich snel via de weblogs. De
eerste editie verschijnt op 1 juni 2002, twee weken voor de grote
weblogmeeting in het Vondelpark en op die bijeenkomst wordt er over het
online magazine gesproken. Nu is het zaak voor Remco en zijn redactie om
dit maandelijks vol te gaan houden.

In december 2002 schrijf ik een gastartikel over de groeiende
belangstelling voor de blogosfeer en in maart 2003 kom ik definitief bij
de redactie. Ik schrijf er vooral over de technische ontwikkelingen op
webloggebied zoals RSS, de opkomst van een weblogindustrie en nieuwe
weblogtools. Maar About:blank schrijft over meer. Nieuwe CD's, de
laatste roddels in weblogland (dat kon toen nog redelijk) en elke maand
kwamen nieuwe Nederlandse weblogs aan bod. Dat was toen nog redelijk bij
te houden. Zo wordt About:blank een aardige mix tussen interviews met
bloggers, nieuwtjes en roddels en wat inzichten over het medium.

Elke maand was het weer stressen om de deadline te halen want
hoofdredacteur Remco Sikkema was onverbiddelijk. Op de eerste van de
maand moest de nieuwe editie live staan. Samen met Raoul maakten ze elke
maand weer een nieuw nummer. Dat betekende nieuwe kopjes maken voor de
titels, nieuwe kleuren en een nieuwe header op elke pagina. Daarnaast
moesten alle ontvangen artikelen in HTML worden omgezet (sommigen
leverden het wel netjes in HTML aan) en alles moest online. Daarna de
links naar de individuele forumdiscussies aanmaken en laten weten dat er
een nieuwe editie was. Dat gebeurde vaak via de weblogs van de
schrijvers.

In oktober 2003 komt er een nieuw redactielid bij die zich al een tijdje
profileert. In februari 2003 schrijft Ton Zijp (Zijperspace.nl) over de
gang van zaken bij de Dutch Bloggies en hij heeft ideeën hoe het anders
zou kunnen. Remco en Ton komen met elkaar in contact en langzaam maar
zeker gaat Ton eerst aan de slag bij About:blank. Hij begint in oktober
aan zijn fameuze Lijflog cursus. Op geheel eigen wijze zal Ton uitleggen
hoe je kunt leren lijfloggen. Inclusief huiswerk en praktijkvoorbeelden

*"Men dient de noemenswaardigheid zelf te creëren. Al of niet op
waarheid gebaseerd.*

*Momenteel gaat het vrij goed met mijn lichaam. Geen centje pijn
nergens.*

*Behalve aan mijn middelvinger.*

*Er is altijd een 'behalve', altijd een 'maar'. Als je maar leert voelen
wat er met je lijf aan de hand is. Daar heb je geen fysiotherapeut,
masseur, of mensendieck voor nodig. Inspiratie haal je desnoods uit je
kleine linkerteen."*

Het huiswerk van die maand:

*Doe verslag van de belevenissen van je kleine rechterteen op de dag dat
je dit eerste deel van de cursus lijfloggen hebt gelezen.*

Ton wordt vanaf dat moment een vaste schrijver van About:blank en hij
zou langzaam maar zeker de drijvende kracht worden van de complete
edities. Remco krijgt steeds minder tijd voor webloggen en aanverwante
zaken en de sleur komt er wat in. Na de editie van december 2003 komt de
redactie voor het eerst bij elkaar in een Utrechtse kroeg. Niet iedereen
kende elkaar al van weblogmeetings dus eerst waren er wat
kennismakingen. Maar al snel ging het over het vervolg van About:blank.
We zagen groeiende bezoekersaantallen en we kregen het idee dat we als
weblogmagazine nu in weblogvorm moesten gaan opereren. Samen met Reinier
Ladan en Peter Boorsma maakte ik de nieuwe lay-out van About:blank in
Pivot. Want als we een weblog werden, dan moest dat wel in Nederlandse
weblogsoftware. De nieuwe site werd meer dan alleen een maandelijks
magazine. We besloten dat we zo veel mogelijk nieuws uit de blogosphere
gingen bijhouden naast de maandelijkse uitgave. Dat ging zeker de eerste
maanden erg goed. Met name Ton bleek verschrikkelijk actief in het
vinden van veel webloggerelateerd nieuws. Dat werd steeds makkelijker
omdat in 2004 weblogs meer gemeengoed werden en de manier van
nieuwsvergaring door RSS en zoekmachines sneller kon plaatsvinden.

About:blank verscheen vanaf 2004 op het web en via email. De complete
editie werd als tekst-email verzonden op hetzelfde moment dat de nieuwe
artikelen live kwamen. Omdat alles handwerk was en we niet veel tijd,
budget en zin hadden om een geautomatiseerd systeem te maken dat na het
live zetten van de artikelen direct een mailing zou versturen en
daarnaast nog eens het klikgedrag van de bezoekers zou meten.
About:blank bleef altijd het idee van een clubblaadje houden wat Remco
en Raoul voor ogen hadden toen ze er mee begonnen. Naast het blad
besloten we wat meer te gaan organiseren. Zo nemen we in 2004 de
jaarlijkse Omkatdag van Emile Urban (weblogger.nl) over. Hij houdt sinds
2001 een jaarlijkse omkatdag, het opnieuw designen van je weblog. Wie
het woord voor het eerst heeft geïntroduceerd is onduidelijk. Voor zover
bekend en terug te vinden, werd het voor het eerst in bovengenoemde
context op internet gebruikt door Jeroen Bosch op 12 oktober 1999[^3] op
Alt0169. De omkatdag wordt elk jaar op 1 juni gehouden. Prijzen waren er
niet te winnen, slechts eeuwige roem. Maar bij de overname van de
Omkatdag door About:blank probeerden we er elk jaar een prijs aan te
verbinden. In 2004 werd een jaar lang hosting weggegeven en in 2005 en
2006 kreeg de winnaar webbouw software. In 2006 vind de Omkatdag
voorlopig voor het laatst plaats.

Remco neemt in 2008 afscheid van About:blank en Ton Zijp neemt de rol
van hoofdredacteur over. Onder zijn toezicht groeit About:blank verder
uit en met een wisselende redactie verschijnt nog elke maand een nieuwe
editie van het e-zine en wordt dagelijks het weblognieuws bijgehouden
uit de hele wereld. Intussen zijn andere social media kanalen als
Twitter en Friendfeed toegevoegd aan het arsenaal onderwerpen en zijn de
artikelen in de maandeditie wat breder van opzet. De redactie van
About:blank is in 2007 opgegaan in de stichting Dutch Bloggies. Deze is
opgezet door de drie toenmalige organisatoren van de weblogverkiezing,
een jaarlijks terugkerend fenomeen wat geregeld tot veel rumoer in de
Nederlandse blogosfeer leidt

## Dutch Bloggies

De Dutch Bloggies is de jaarlijkse verkiezing voor de beste weblogs in
Nederland. In een overdaad aan categorieën wordt elk jaar door publiek
en een vakjury het beste van bloggend Nederland geëerd tijdens een
feestelijke uitreiking. Hoe zijn de Dutch Bloggies begonnen en wat
gebeurde er achter de schermen?

## De eerste Dutch Bloggies in 2001

Het allereerste begin van de Dutch Bloggies kunnen we vinden bij Ramon
Stoppelenburg, blogger op Cyberramon en Smoel.nl. Ramon is onder andere
bekend geworden door zijn wereldreis waar hij van adres naar adres
reisde en daar verslag van deed op Letmestayforaday.com. Vlak voor hij
op reis ging in mei 2001 kreeg hij het idee om wat weblogs in het
zonnetje te zetten. Waarom? "Eigenlijk gewoon zomaar, er zat niet echt
een diepere gedachte achter" aldus Ramon. "Het gebeurde allemaal
razendsnel. Ik maakte op Geocities een pagina met een formuliertje en
men kon gaan stemmen. Na drie weken, vlak voor ik op mijn wereldreis
vertrok, maakte ik een pagina[^4] met de winnaars. Geen uitreiking, geen
prijzen, alleen een virtueel schouderklopje".

De categorieën bij de eerste editie liegen er niet om. De Meest Gehate
weblog tot de Beste Nieuwkomer en de Stomste Benaming voor een Weblog.
De formulieren waren in een avond gemaakt en met wat linkjes naar andere
blogs kon het stemmen beginnen.

Al in 2001 was er direct de vraag "Is Nederland rijp voor
weblogawards?". Remco Sikkema vraagt dit in een interview aan Milov, een
andere blogger van het eerste uur. Milov: "Rijp misschien wel, maar of
het de moeite waard zou zijn weet ik niet. Awards zijn vaak zo
onpersoonlijk. Ik heb ooit een paar awards gehad voor i.am/bald en ben
een paar keer genoemd in kranten/tijdschriften, maar daar hecht ik toch
minder waarde aan dan aan al de leuke reacties die ik ontvang van
bezoekers zelf. Gelinkt worden door andermans site of weblog met
persoonlijk, positief commentaar erbij - da\'s veel leuker dan een
award."[^5]

Interessante is dat er toen al een zakelijke categorie was. De beste
weblog van een ondernemer ging naar Rikmulder.nl, de website van
fotograaf Rik Mulder. Andere prijzen gingen naar de beste omkat van een
weblog (het opnieuw designen van een weblog) en de beste weblogstad. Dat
die laatste prijs naar Zwolle ging was geen verrassing. Zowel Ramon als
Tonie van Ringelestijn zaten in Zwolle op de Hogeschool Windesheim en de
eerste weblogmeeting vond plaats in Zwolle. Na deze Dutch Bloggies ging
Ramon op reis en leek het eenmalige verkiezing. Maar in 2002 besloten
Remco (Sikkema.net) en Raoul (Elrado) de traditie voort te zetten en
wederom anoniem de Dutch Bloggies te organiseren. Het stemmen ging weer
volledig online en het publiek kon uit verschillende categorieën kiezen.

## Editie 2002

Bij de tweede editie in januari 2002 was Tonie.net de grote winnaar[^6]
met drie prijzen voor Beste Logger, Beste Scooper en Beste weblog van
2001. De categorieën waren hier weer creatief gekozen. Retecool (toen
net gestart) werd beste Linkdumper, Wim de Bie (net gestart) werd Rookie
of the year en Zidouta was het Meest Vernieuwend. Net als vorige editie
waren in deze editie weer de komische categorieën zoals de Selfkick
Award die Bob den Otter van Mijnkopthee.nl won. Bob ging er vandoor met
de prijs voor Mooiste Sourcecode.

Webwereld maakte melding van de uitreiking[^7] waardoor de Dutch
Bloggies ineens buiten het vertrouwde weblogwereldje meer aandacht
kreeg. Het stemmen was echter al zo populair dat Geocities op de dag van
de bekendmaking de stekker uit de site trok vanwege het enorme
dataverkeer wat de site trok. Gelukkig kon alles snel verhuisd worden
naar een andere provider zodat alle winnaars netjes hun prijswinnende
badge/banner konden ophalen om op hun eigen site te plaatsen. Dat niet
iedereen daar op zat te wachten bleek al uit de column van Nico
Dijkshoorn over de "ongezonde hang naar geborgenheid" in de
weblogwereld.[^8] Gelukkig zou hij een paar jaar later wel meewerken aan
de Dutch Bloggies met zijn audio-aankondigingen bij de uitreiking.

## Editie 2003

In juni 2002 gaat het weblogmagazine About:blank onder leiding van Remco
Sikkema van start. Aangezien hij de laatste editie van de Dutch Bloggies
had georganiseerd, lag het voor de hand dat About:blank de organisatie
zou overnemen. Remco geeft in de redactie toe dat hij samen met Raoul
achter de laatste uitreiking zat en de plannen krijgen weer meer vorm.
De organisatie neemt al direct wat serieuzere vormen aan. Voor het eerst
kon het publiek zijn favoriete blogs nomineren[^9]. Uit deze nominaties
kwam een stemlijst waar iedereen vervolgens op kon stemmen. Uit de
nominatiepagina is al op te maken dat de regels wat strenger werden. Zo
kon je maar één keer nomineren. Deed je dat vaker, dan gold alleen je
eerste opgave. Er moesten minimaal twee nominaties in één categorie
zijn, anders zou deze categorie vervallen. Dat laatste was niet een heel
groot probleem. Door de inventieve truc van VK Magazine (voorheen
VolkomenKut) werden de nominatielijsten overspoeld met slechts twee
weblogs: VolkomenKut en Retecool. Ze hadden de nominatiepagina
nagemaakt[^10] en vooraf ingevuld met eigen URL's. Je hoefde alleen maar
je naam en e-mailadres in te vullen en op versturen te klikken. De
organisatie greep echter tijdig in. Alle nominaties die van deze pagina
kwamen werden verwijderd zodat de werkelijke nominatielijsten konden
worden opgesteld. Uit deze lijsten kon worden gestemd. De regels rondom
het stemmen waren heel simpel: de meeste stemmen gelden. Mocht het zo
zijn dat meerdere blogs een gelijk aantal hoogste stemmen heeft, dan
geldt het aantal nominaties. Leidde dat tot niets, dan was het kop of
munt. Een simpele oplossing die gelukkig nergens hoefde te worden
toegepast. De uitslag[^11] werd op 9 februari 2003 bekendgemaakt en was
deze keer zeer omstreden. Niet in de minste plaats door de actie van VK
Mag, waardoor met name Retecool met het gros van prijzen aan de haal
ging (vijf van de tien prijzen). Op het forum van About:blank werd druk
gediscussieerd[^12] over het vervolg van de Dutch Bloggies. Moest het
wel op deze manier doorgaan? Kun je weblogs überhaupt met elkaar
vergelijken? Op het forum laat Ton Zijp voor het eerst van zich horen,
die opmerkt: "& Ja, volgend jaar moet \'t anders. Of anders niet. Ik heb
wel ideeën, maar daar mag men mij 10 maanden verder over kontakteren".
Met de editie van 2004 is Ton één van de drijvende krachten achter de
Dutch Bloggies. Ondertussen besloot Arnoud de Boer van Verbaljam.nl een
eigen alternatieve weblogprijs in het leven te roepen[^13]. Arnoud vond
de editie van 2003 "een regelrechte farce" doordat Retecool en Volkomen
Kut de verkiezing volledig controleerde. In een blogpost geeft hij zijn
eigen winnaars, iets wat navolging vindt bij vele anderen.
Tegelijkertijd ontstaan de Loggies der Lage Landen.[^14] Een anoniem
initiatief, wat al snel een open einde bleek te hebben. Er is een
stempagina online gekomen in april 2003, maar na het stoppen van de
stemmen in mei 2003 werd het stil. De Loggies der Lage Landen zijn nooit
uitgereikt. Later zou Remco Sikkema tijdens een redactievergadering van
About:blank bekend maken dat hij de anonieme initatiefnemer was van deze
verkiezing: "Door al dat gezeik over de uitslag, wilde ik gewoon eens
kijken of een andere insteek een ander effect had. Dat bleek
uiteindelijk weinig uit te maken, dus heb ik het initiatief uiteindelijk
dood laten bloeden.."

## Editie 2004

Na de editie van 2003 begon het ineens allemaal wat serieuzer te worden.
Eind 2003 ontstaat bij de redactie van About:blank het idee om van de
Dutch Bloggies een jaarlijks terugkerende uitreiking te maken. De
redactie van About:blank bestaat op dat moment uit zes tot acht
personen, de een wat vaster betrokken dan de ander. Al snel blijkt dat
het werken aan een verkiezing met zo'n grote groep niet handig is. Bij
een tweede bijeenkomst begin 2004 in Amsterdam nemen drie redactieleden
de verantwoordelijkheid voor de organisatie op zich: Remco Sikkema, Ton
Zijp en mijzelf. Meerdere redactieleden speelden een rol in de
verkiezing, maar de algehele coördinatie lag in handen van deze drie.
Naast de gebruikelijke discussies over de categorieën speelde nu tevens
de vraag: waar gaan we de prijs uitreiken? Er was geen idee wat te
verwachten was, hoeveel mensen er zouden komen en sterker nog, hoe je
zoiets doet. Geen van drieën had veel ervaring in het organiseren van
een dergelijk evenement, maar we dachten: zo moeilijk kan het toch niet
zijn? We hadden immers About:blank met de e-mailnieuwsbrief waarin
opgeroepen kon worden om naar de uitreiking te komen. En er waren
natuurlijk al die blogs die zelf de oproep konden plaatsen. Zo zou de
uitreiking vanzelf bekend worden en zouden we wat inzicht krijgen in de
hoeveelheid bezoekers.

Eén van de redactieleden uit die periode is de politiek blogger David
Rietveld. Hij woont en werkt in Den Haag en ziet mogelijkheden om de
uitreiking in zijn stad te doen. Hij heeft contacten bij het Museum voor
Communicatie en er volgde snel een gesprek om te kijken of de Dutch
Bloggies daar uitgereikt konden worden. Om prijzen voor een nieuw medium
als weblogs juist uit te reiken in dit museum leek ons een perfecte
combinatie. Het bestuur van het museum dacht er hetzelfde over en al
snel was het geregeld. Omdat er totaal geen idee was van
bezoekersaantallen, werd afgesproken dat de uitreiking op een rustige
plek in het museum zou plaatsvinden. De uitreiking was op een
zaterdagmiddag, dat leek ons wel zo handig voor de studerende en
werkende bloggers en konden we na de uitreiking de kroeg in met z'n
allen voor een overwinningsdrankje.

De nominaties van de editie 2004 verlopen wederom rumoerig. Vanaf 28
maart 2004 kon er worden gestemd[^15] wat weer in grote getale werd
gedaan. Op de speciale stempagina kon je heel simpel je keuze maken in
diverse categorieën. Maar we hadden het onszelf weer moeilijker gemaakt.
Naast de publieksprijzen riepen we de incrowdprijzen in het leven. Deze
stemronde liep gelijktijdig met de publieksverkiezing maar hier kon je
alleen aan meedoen als je lid was van de e-mailnieuwsbrief van
About:blank. De uitslagen van deze twee verkiezingen verschilden als dag
en nacht, ondanks de gelijke nominatielijsten.

Maar dat was nog niet alles. Er waren voor het eerst juryprijzen. De
juryleden zijn Lodewijk Asscher (IViR), Marie-Claire van der Berg (onder
andere Radio Online), Marie-Jose Klaver (onder andere NRC Handelsblad),
Peter Olsthoorn (onder andere Planet Multimedia), Eric Steuten (De
Lijst), Robert-Jan Verkade (Naar Voren) en Erwin van der Zande (toen
Spunk, nu Bright).

Op zaterdag 24 april 2004 vond de uitreiking plaats in het Museum voor
Communicatie. Terugkijkend zou je kunnen zeggen dat het allemaal
behoorlijk amateuristisch was. Maar het was in elk geval erg leuk en
gezellig. De plek in het museum was geen aparte zaal, maar een gang
tussen twee zalen. Daar stonden een twintigtal klapstoeltjes, een eigen
meegenomen beamer en een laptop. Ik had in PowerPoint wat screenshots
van de winnaars gemaakt, zodat we die konden laten zien als ware het een
echte uitreiking. Vlak voor de uitreiking begon, bleek dat de catering
van het museum niet echt mee wilde werken. Er was geen drank te krijgen,
behalve wat koffie en thee. Op het laatste moment besloten we nog even
langs een supermarkt te rijden en bier, chips en frisdrank in te slaan.
Staand naast een krat bier open ik de uitreiking van de Dutch Bloggies,
editie 2004. Voor het eerst in de geschiedenis van de Dutch Bloggies was
er een fysieke uitreiking en konden de winnaars meer mee naar huis nemen
dan een digitale banner of een schouderklopje. Dankzij een aantal
sponsors konden we dvd's, goodie bags, t-shirts, boeken en een Palm
Zire[^16] (een PDA) weggeven. Winnaar GeenStijl was niet aanwezig. Dit
zorgde ervoor dat de helft van de prijzen niet werd uitgereikt. Gelukkig
was dit een incident, de overige prijswinnaars waren wel aanwezig.

De jury mocht in drie categorieën een stem uitbrengen. Unaniem was de
uitslag geenszins, maar ze wisten toch drie winnaars te kiezen:
CreativePost.nl wint Beste Vormgeving, Schaftlokaal.nl heeft de Best
Geschreven Content en GeenStijl gaat voor het eerst aan de haal met de
prijs voor Beste Weblog. Na de wat rumoerige en chaotische uitreiking
werd er nog wat nageborreld op de Markt van Den Haag.

Opvallend aan de uitreiking was de enorme hoeveelheid foto's die er
werden gemaakt. Bloggers zijn toch meestal schrijvers, maar het bleek
dat er een flink aantal bloggers niet onverdienstelijk foto's maakte.
Bij elke uitreiking zou het aantal fotografen toenemen, met de
bijbehorende fotoalbums en online slideshows.

## Editie 2005

Ondanks het wegblijven van een aantal winnaars werd de uitreiking in
2004 als succesvol gezien en al snel besloten we de verkiezing door te
zetten in het volgende jaar. Gedurende 2004 blijven de drie
organisatoren op de achtergrond bezig met de Dutch Bloggies, bijgestaan
door Helie Schmetz en Roswitha Kamps. Maar net als in het voorgaande
jaar zal pas vanaf januari 2005 weer echt worden gestart met de
voorbereidingen voor de nieuwe editie. Na de editie van 2004 besloot het
bestuur van het museum al direct om voor 2005 de grote zaal ter
beschikking te stellen. Dus in plaats van twintig klapstoeltjes in de
gang met een beamer en een krat bier, was er nu een heuse zaal waar we
een bar in konden zetten. Direct ontstonden er plannen voor catering,
muziek en een podium. Hoe dit geregeld zou worden? Geen idee. Maar
moeilijk kon het toch niet zijn?

Voorafgaand aan de uitreiking waren natuurlijk weer de nominatie- en
stemrondes. We stapten wel weer van het idee af dat er zowel een
publieksprijs, juryprijs als een incrowdprijs moest zijn. Na wat
discussie werd besloten de incrowdprijs te laten vervallen en alleen nog
met publieksstemmen en een juryprijs verder te gaan.

Maar er werd wel weer iets nieuws bedacht, wat een gewoonte is die tot
op de dag van vandaag nog bij de organisatie aanwezig is. Bij de editie
2005 was er een Open en een Gesloten Nominatieronde[^17]. In de Open
Nominatieronde kon iedereen in elke categorie drie weblogs nomineren.
Met het nomineren kon je je gelijktijdig opgeven voor een plaats in de
jury. Uit deze aanmeldingen en uit de abonneelijst van About:blank
werden willekeurig honderd personen getrokken. Zij kregen toegang tot
een afgeschermd deel waar ze nogmaals drie weblogs konden kiezen uit de
top-10 nominaties van elke categorie. Toen dat was gedaan, kon de finale
stemronde beginnen en kon iedereen stemmen in elke categorie.

Naast deze publieksronde was er een vakjury. Zij konden zich buigen over
de winnaars in de categorieën Beste Vormgeving, Best Geschreven en Beste
Weblog.

In 2005 had de organisatie wel door dat de Dutch Bloggies altijd
onderwerp van discussie zou zijn. Op de site van 2005 is dan te lezen:
"Het is natuurlijk wel een vereiste dat de Dutch Bloggies de gemoederen
bezig blijft houden."[^18] Met name de manier van nomineren en stemmen
zorgde voor veel verwarring.

We zouden voor het eerst de kracht meemaken van GeenStijl. De lezers van
het blog nomineerden en stemden massaal op dit weblog waardoor het met
alle publieksprijzen aan de haal ging. Terugkijkend in de maildiscussies
die we hadden rondom de verkiezing en de uitslag is het opvallend dat we
slechts zijdelings er over spraken dat GeenStijl wel erg veel prijzen
had gewonnen. We zagen het als een gegeven, het publiek had gesproken.
Het was natuurlijk overduidelijk dat de manier waarop we de verkiezing
hadden ingestoken niet goed werkte. Zoals elke internetverkiezing is te
manipuleren waren ook de Dutch Bloggies hier slachtoffer van.

De uitreiking van de Dutch Bloggies 26 februari 2005 is goed bezocht,
zo'n 70-80 aanwezigen waren in de grote zaal van het Museum voor
Communicatie aanwezig voor de prijsuitreiking. GeenStijl was niet
aanwezig bij de uitreiking dus bleven er 9 prijzen staan. De sponsoring
was dit jaar voor het eerst wat beter geregeld zodat we de drank en
hapjes gratis konden aanbieden naast wat sponsorprijzen voor specifieke
categorieën. De hoofdsponsoren in 2005 waren Internetbureau Lost Boys en
Ilse Media's Web-log.

Dit jaar bleek dat het winnen van een publieksprijs vooral door goed
campagnevoeren kan worden gerealiseerd.[^19] De overige publieks- en
vakjuryprijzen kregen door deze campagne een wat wrang randje en we
zouden ons als organisatie wederom buigen hoe we de verkiezing wel op
een meer evenwichtige manier konden verlopen. We wilden niet volledig
overstappen op juryprijzen, juist omdat we de Dutch Bloggies en weblogs
nog steeds als een prijs van en voor de bloggers wilden houden. Maar
door de groei van weblogs en het effect van grote weblogs op de uitslag,
moesten we wel nadenken wat we dan gingen doen.

## Editie 2006

De Dutch Bloggies 2006 konden dankzij de grote opkomst in het vorige
jaar opnieuw in het Museum voor Communicatie plaatsvinden. Samen met het
de communicatie-afdeling van het museum gingen we de uitreiking in de
steigers zetten. We kregen een begroting van ze aangereikt waarmee we
een volledige en professionele uitreiking konden wegzetten. Maar het
bedrag van ruim 17.000 euro deed ons wat terugdeinzen. Professionaliteit
oké, maar het moet wel leuk blijven. We kwamen tot de conclusie dat er
wederom sponsors nodig waren. Niet alleen voor de prijzen, maar vooral
om het evenement mogelijk te maken. Ik was inmiddels betrokken bij meer
initiatieven in de zakelijke blogosfeer dus we konden snel eerste
gesprekken met mogelijke sponsors voeren. Ilse Media was bereid om
wederom als hoofdsponsor op te treden. Daarnaast kwamen er nog meer
sponsors als HCC Net en internetbureau eFocus.

Zoals we inmiddels gewend zijn probeerden we opnieuw de verkiezing zo
eerlijk en open mogelijk te laten verlopen. Helaas hebben we na lang
overleg toch moeten beslissen om voor het eerst meer juryprijzen en
minder publieksprijzen in het leven te roepen. De jury zou over maar
liefst 15 categorieën een winnaar kiezen, het publiek kan dat over drie
categorieën doen: Beste Vormgeving, Best Geschreven en Beste Weblog. De
jury beraadde zich over de vele thematische blogs. De keuze is achteraf
gezien te verklaren. Na 2005 zien we een duidelijke opkomst van weblogs
waarbij de thematische blogs steeds groter worden. Ton Zijp verwoordt
het in de aankondiging op About:blank als volgt:

*Voor ons is het belangrijk dat bij deze editie van de Dutch Bloggies er
kenbaar gemaakt wordt dat webloggen niet meer iets is van alleen maar
een stelletje computertechneuten, dat het geen tijdelijke internethype
is, maar men wel degelijk binnen de zeer verschillende lagen van de
Nederlandse bevolking er dagelijks mee bezig is. Dat er diversiteit
bestaat, dat het een communicatiemiddel kan zijn voor iedereen en het de
mogelijkheid biedt op diverse terreinen te berichten over al dan niet
belangwekkend nieuws.\
Dat is de reden waarom we besloten hebben dat de diversiteit binnen de
groep van uiteindelijke winnaars groter moet zijn dan voorgaande jaren,
en ook minder gemakkelijk voorspelbaar.*[^20]

De jury was een bont gezelschap van internetdeskundigen waarmee we
meteen een nieuw probleem kregen: Een aantal juryleden hadden belangen
bij genomineerde weblogs zodat het gevoel van belangenverstrengeling wel
eens heel sterk kon worden. Aan de andere kant, we wilden een jury van
deskundigen omdat we die in staat achten een weloverwogen keuze te
maken. We besloten de juryleden zo te verdelen over de categorieën dat
deze verstrengeling minimaal zou worden. Tevens bouwden we een
stemsysteem in waarbij juryleden wel in andere categorieën konden
stemmen, maar deze minder zwaar zouden meetellen dan het jurylid wat
"hoofd" was van de categorie. Een ingewikkelde procedure die we zo nu en
dan weer onszelf moesten uitleggen. Want de Dutch Bloggies bleef een
hobbyproject, iets wat we in de avonduren en in de weekenden deden naast
het werk wat we hadden. Zo konden we bijvoorbeeld niet voorzien dat we
meer dan 10.000 nominaties zouden krijgen die met de hand moesten
categoriseren, nakijken en tellen. Een hels karwei wat het hele traject
een week vertraagde.

In februari 2006 maakten we de nominaties bekend waar je op kon stemmen
voor de publieksprijzen en de komende maand kon je per week op één
categorie stemmen. Na drie weken gingen we alles verzamelen en tellen.
Ondertussen ging de jury in beraad om de overige categorieën van een
winnaar te voorzien. Op 11 maart 2006 was de uitreiking in het Museum
voor Communicatie. Deze keer was de uitreiking weer groter en
feestelijker dan de voorgaande jaren. Voor het eerst hadden we het DJ
duo Hotlips & Jane die de uitreiking een muzikaal randje gaven en was er
wederom een bar met gratis drank en hapjes. De presentatie van deze
editie was in handen van Ramon Stoppelenburg en voor het eerst was de
uitreiking iets meer dan een Powerpoint met de winnaars. De videoblogger
Gabe McIntyre maakte korte video's voor elke categorie om deze steeds
aan te kondigen. Het leek er zelfs op dat de omslag naar juryprijzen
zijn gewenste effect zou hebben. Voor het eerst was de uitslag een goede
afspiegeling van de kwaliteit en veelzijdigheid aan weblogs die dan
bestaan. Sargasso gaat er met twee prijzen vandoor als Beste Weblog en
Beste Collectieve weblog. De uitreiking was een toch een fraai
hoogtepunt van een wat rommelige en onduidelijke editie. Achteraf gezien
kan ik wel zeggen dat deze editie de beste is die we hebben gehad. We
werkten voor het eerst met een jury, wat voor ons nieuw was en wat
onduidelijkheid met zich meebracht voor de buitenwereld. De onduidelijke
reglementen en de lange nominatie- en stemprocedure zorgde voor
verwarring en kritiek. Maar op de uitreiking was dat volgens mij al weer
vergeven en vergeten. De prijzen zijn voor elk weblog dik verdiend en
het was voor het eerst dat de Dutch Bloggies een stap richting meer
professionaliteit hebben gemaakt. Dat wilden we in 2007 verder
doorzetten, maar dan nog groter.

## Editie 2007

Gedurende 2006 kom ik in contact met het bureau DutchBlend. Zij
organiseren onder andere de Spin Awards en de Crossmediaweek, twee goede
evenementen in de online mediabranche. Omdat we met deze editie van de
Dutch Bloggies een stap wilden maken naar meer professionaliteit
besloten we met DutchBlend in zee te gaan. Zij zouden het jurytraject en
de uitreiking regelen, waarbij wij nog wel de touwtjes in handen houden,
maar het operationele werk aan hen konden uitbesteden. Samen met
DutchBlend beginnen we met de verkiezing, we zoeken de juryleden uit en
we stellen opnieuw de categorieën vast. DutchBlend treedt op als
intermediair voor de sponsors maar ze komen met een alternatief idee.
Waarom moeten de Dutch Bloggies in Den Haag plaatsvinden? We zijn het
met elkaar eens dat het geen noodzaak is dat ze daar worden uitgereikt
maar dat het altijd wel makkelijk uitkwam. Kitty en Kirian, de drijvende
krachten achter DutchBlend stellen voor om naar alternatieve lokaties op
zoek te gaan in Utrecht of Amsterdam. We stemmen er mee in, we hebben
het al druk genoeg met de verkiezing zelf. We maken aan de redactie van
about:blank bekend dat we op zoek gaan naar een andere lokatie met meer
mogelijkheden. David Rietveld zit nog in de redactie en leest de e-mail.
Hij is dan al raadslid in Den Haag en hij laat het er niet bij zitten.
Hij neemt contact op met de verantwoordelijke wethouder en zijn afdeling
om vragen te stellen over dit besluit. Hoe kan het dat Den Haag, die
zich als ICT stad van Nederland willen profileren, deze verkiezing aan
zijn neus voorbij laat gaan? Bij de Gemeente Den Haag is men gevoelig
voor de argumenten van David en in januari 2007 we op het stadhuis te
praten met de adviseur ICT en Mediazaken van de gemeente Den Haag. Al
snel wordt duidelijk dat de gemeente Den Haag de Dutch Bloggies wil
sponsoren. Niet voor één jaar, maar direct voor drie jaar. We kunnen
gratis gebruik maken van het Atrium, de grote hal in het stadhuis van
Den Haag en met een sponsorbedrag van 20.000 euro per jaar kunnen we aan
de slag om er een mooie uitreiking van te maken. Kitty, Kirian en ik
zijn stomverbaasd als we buiten staan. Waren we eerst nog op zoek naar
sponsors om weer iets voor elkaar te krijgen en een nieuwe lokatie, nu
konden we redelijk rustig aan de slag gaan omdat lokatie en hoofdsponsor
al rond zijn. Door de komst van de gemeente Den Haag als sponsor konden
we makkelijker bij andere potentiële sponsors binnenkomen. De volgende
sponsor die redelijk snel meeging was T-Mobile. Met een hoofdkantoor in
Den Haag was het een logische keuze om hen te vragen.

Met de komst van Den Haag als sponsor en een grotere uitreiking werd het
onhoudbaar om als particulieren de uitreiking in orde te krijgen. In de
voorgaande jaren werd een en ander nog uit eigen zak betaald, toen er
sponsors kwamen stond mijn toenmalige werkgever Rhinofly garant als
partij in de sponsorcontracten. Maar nu moesten we het toch echt
professioneler op gaan pakken. We besluiten begin 2007 om de stichting
Dutch Bloggies op te richten. Vanuit die stichting zijn we een
juridische partij voor sponsoren, maar het geeft ons een paraplu voor
mogelijke andere activiteiten die we willen ontplooien in de toekomst.
Het eerste bestuur van de Dutch Bloggies bestaat uit mijzelf
(voorzitter), Ton Zijp (secretaris) en Kitty Leering (penningmeester).

Deze editie werd helaas weer geplaagd door een schandaal in de
nominaties. Deze keer zou het groter uitpakken dan we hadden kunnen
denken, omdat één van de juryleden een omstreden weblog nomineert en
deze bij de organisatie door de controle glipt. We zijn nog steeds
tevreden over het jurytraject wat we in 2006 hadden opgezet dus we
besluiten het op dezelfde wijze voort te zetten. Het publiek kiest de
nominaties, waarna een geselecteerde jury de winnaars kiest. Daarnaast
kan het publiek in de drie grote categorieën (Best geschreven, beste
vormgeving en beste weblog) haar stem uitbrengen. Daarbij mogen de
juryleden een nominatie in elke categorie aandragen. Wim Noordhoek, het
jurylid voor Best Geschreven weblog, nomineert de weblog Superkuiken als
Beste Weblog. Dit is een slecht bijgehouden weblog van een
anorexia-patiënte. Wim nomineert deze weblog om aandacht te vragen voor
het probleem van anorexia. We zien de nominatie pas te laat, namelijk
als deze al in de pers naar buiten is gebracht. Ergens in het proces van
de nominaties nakijken en het publiceren is een fout geslopen. We
krijgen na de publicatie een enorme berg negatieve publiciteit over ons
heen. Iedereen vindt, begrijpelijk, de nominatie van dit weblog buiten
alle proporties. Niet alleen omdat op deze wijze het onderwerp anorexia
in een verkeerd daglicht komt, we zouden het met een nominatie voor
Beste Weblog promoten. Maar ook omdat de weblog al tijden niet meer is
bijgewerkt. In de dagen die volgen zijn we als organisatie druk aan het
overleggen wat we doen. We willen als organisatie niet te zeer ingrijpen
in het juryproces omdat hiermee weer belangenverstrengeling zou kunnen
ontstaan. Na twee dagen verschijnt op de weblog van Wim Noordhoek zijn
verantwoording[^21]

"Ik ben het met de strekking van haar site oneens. Maar hij is goed
geschreven en vormgegeven."

Hierna barst de bom op de site van de Dutch Bloggies[^22] en binnen de
organisatie komt er onenigheid over de nominatie en de achterliggende
doelen van de Dutch Bloggies. Langzaam maar zeker lijkt de verkiezing
een persoonlijk platform te worden om je mening te spuien via nominaties
in plaats van een jaarprijs voor de beste weblogs. De sponsoren beginnen
vragen te stellen en dreigen met terugtrekken. Het laatste wat we willen
is de nominaties aanpassen onder druk van sponsors. Daarmee zouden we
ons overgeven aan de nukken van de partij met het geld. Daar passen we
voor. Na een lang weekend overleggen plaatsen we op 20 februari 2007 een
verklaring op de website[^23] waarin we als organisatie afstand nemen
van de nominatie, maar we gezien de reglementen die we hebben opgesteld,
hem niet kunnen negeren. Het is de keuze die we maken uit twee slechte
mogelijkheden. We kiezen er voor om de nominatie te laten staan en zo de
onafhankelijkheid van de jury duidelijk te stellen. Als we de nominatie
hadden verwijderd zou de discussie onherroepelijk de kant op gaan dat we
zijn gezwicht voor de sponsors en de jury niet meer onafhankelijk kon
zijn. Het is een keuze geweest die we toen maakten en waar ik nog steeds
achter sta. Tegelijkertijd kenmerkte dit incident de groeistuipen van de
Dutch Bloggies. We moesten de reglementen scherper maken, duidelijker
aangeven waar de grenzen van een categorie liggen en binnen welk
speelveld de jury kan opereren. We konden niet meer voldoen met het
geven van een paar categorieën en daarmee de jury het bos in te sturen.
De hele situatie loopt goed af en we kunnen ons gaan concentreren op de
uitreiking. Voor het eerst op een grote lokatie in het stadhuis van Den
Haag. De uitreiking van de Dutch Bloggies 2007 zijn op 14 maart. Een
week voor de uitreiking ontdek ik een nieuw online instrument: Twitter.
Ik volgde al een tijdje Erwin Blom, die dat jaar bij SXSW in Austin
aanwezig is. Daar is de microblogdienst Twitter een grote hit en hij
introduceert het in Nederland. Ik besluit, na mijn eigen Twitteraccount
te hebben aangemaakt, een Twitteraccount voor de Dutch Bloggies aan te
maken. Zo zouden we via Twitter de buitenwacht op de hoogte houden van
de winnaars op de avond van de uitreiking. Het zou de eerste keer zijn
dat Twitter wordt ingezet om verslag te doen van de Dutch Bloggies. De
prijsuitreiking gaat helaas niet helemaal zoals we wilden. Door de
aanwezigheid van twee Erwin's in de jury en een halfslachtige generale
repetitie worden de voor te lezen juryrapporten omgewisseld bij deze
twee juryleden. Tevens ontstaat er beroering als Meüs van der Poel
bekend maakt dat er geen prijs is voor de categorie Beste Politieke
weblog, omdat "ze in 2006 jammerlijk in handen gevallen zijn van de
campagnestrategen."[^24] Het aanwezige publiek is het hier duidelijk
niet mee eens en één van de aanwezigen gaat in discussie met Meüs over
de uitslag. Later zou David Rietveld een vernietigend stuk over "de
eigen agenda" van Meüs van der Poel publiceren onder de titel "Meüs van
der Poel moet deaud".[^25]

Maar niet alles was kommer en kwel bij deze editie. Het is namelijk de
eerste editie waar we bij het TV programma De Wereld Draait Door een
Dutch Bloggie mogen uitreiken aan Spunk, we zorgen er voor dat er in het
Atrium een gratis Wifi netwerk komt wat er tot op de dag van vandaag nog
ligt en de hele uitreiking van de Dutch Bloggies live online is te
volgen via een speciale pagina[^26] die we in samenwerking met Two Kings
en T-Mobile hebben gemaakt. Iedereen kan hier zijn foto's naar uploaden
en deze worden automatisch getoond op de pagina. Marketingfacts kijkt
bewonderend naar de inspanningen en vraagt zich af hoe interactief de
Spin Awards zullen worden een paar dagen later.[^27]

## Editie 2008

De samenwerking met DutchBlend komt bij de editie 2008 helaas tot een
einde. In goed overleg gaan we uit elkaar, het ambitieniveau van ons en
van DutchBlend blijkt te ver uit elkaar te liggen. Door onze
samenwerking met de gemeente Den Haag zijn we in 2008 weer zeker van een
lokatie in het stadhuis van Den Haag. We beginnen eind 2007 weer vol
goede moed aan de nieuwe editie van de Dutch Bloggies maar we moeten wel
eerst op zoek naar een goede partner die ons kan helpen met de
uitreiking. Deze vinden we al snel bij Effect Groep en de directeur
Simon Renes. Simon is een verwoed blogger en hij blijkt onze plannen
goed aan te voelen. We gaan weer stevig aan de slag. Ik hou me met Simon
voornamelijk bezig met de uitreiking terwijl Ton en Remco zich
concentreren op de nominaties, de verkiezing en het jurytraject. Deze
editie zou niet compleet zijn zonder wat rumoer. Deze keer zijn er twee
situaties die om onze aandacht vragen naast de organisatie van het
evenement: We sluiten weblogs uit als één van de schrijvers in de
vakjury zit en er komt een alternatieve prijsuitreiking, de Salon
Bloggies.

Het uitsluiten van weblogs van de juryleden is voortgekomen uit de
eerdere edities waarbij er kritiek kwam op de mogelijke
belangenverstrengeling in het jurytraject. Door de weblogs niet mee te
laten doen kun je dat probleem ondervangen. Maar zoals Erwin van der
Zande het verwoordt in zijn commentaar op Bright.nl:

"In vergelijkbare competities, zoals de SpinAwards of de ADCN
Jaarprijzen, moeten juryleden die betrokkenheid vertonen bij een
genomineerde zich simpelweg onthouden van jurering. Dat werkt prima.
Waarom dan roomser dan de paus doen?"

Erwin interviewde me voor dit artikel en we hebben het over deze
mogelijkheden gehad. De reden om toch voor uitsluiting te kiezen was om
elke vorm van verdenking buiten te sluiten. Dat daarmee een aantal
uitstekende weblogs buiten de boot zouden vallen was inderdaad jammer,
maar na alle jaren van verdachtmakingen en commentaar wilden we een
stelling innemen.

Bij deze editie van de Dutch Bloggies kan ik achteraf wel zeggen dat we
wat liepen te slapen. We wilden wederom een verandering doorvoeren in
het proces van nomineren en stemmen. Met de groei van de blogosfeer kon
het nomineren van weblogs wederom makkelijk worden beïnvloed door blogs
met een grote aanhang. Deze zouden bij het samenstellen van de long- en
shortlist altijd bovenaan komen staan, wat de kleinere blogs weer in de
hoek drukt. Dat vonden we jammer en we zochten naar een manier om de
kleinere blogs een eerlijke kans te geven. We bedachten dat weblogs zich
zelf moesten opgeven. In een verklaring die ik destijds gaf:

*"De belangrijkste reden om van de nominaties af te stappen is om ook de
weblogs met een kleinere fanschare de kans te geven mee te dingen naar
een prijs. Veel nominaties wil niet direct kwaliteit garanderen. Door
het plaatsen van een kleine code in een eigen weblogpost kan men zich
opgeven voor de Dutch Bloggies. Elke weblog maakt dus evenveel kans dit
jaar."*[^28]

Als je je weblog nomineert krijg je een code die je op je blog kunt
zetten. Wij pikten die code er dan weer uit met een technisch
handigheidje en daarmee was je nominatie compleet. Op papier niet eens
zo'n slecht idee maar in de werkelijkheid bleken we het verhaal niet
goed uit te kunnen leggen. We noemden het geen nominatie maar een
kandidering en het was niet meer mogelijk om op die manier op je
favoriete blog te stemmen. Dat laatste was nu juist iets wat de Dutch
Bloggies altijd hebben gedaan en wat ze kenmerkt. In 2005 maakten we ons
nog druk over het feit dat de lezers van de blogs altijd moeten kunnen
stemmen en dat er niet alleen juryprijzen konden komen. Nu zijn we zelf
in die val getrapt. Dat werd ons niet in dank afgenomen en al snel kwam
er een tegenverkiezing. Een aantal grote weblogs maakten bekend dat ze
met de Salon Bloggies starten. Sargasso, Retecool, PanzerFaust en
GeenCommentaar bundelen de krachten onder de titel "Blogging is coming
home". De organisatie van de Salon Bloggies verwijten ons dat de
participatie van het publiek tot een minimum is beperkt en het aan de
kwaliteit van de jury schort

*"De laatste Dutch Bloggies-uitreikingen werden gekenmerkt door
ongefundeerde juryrapporten en een rommelige organisatie."*[^29]

We zijn onaangenaam verrast door de commotie die ontstaat bij de
bekendmaking van de Salon Bloggies. De pers zet het weg als ruzie in
weblogland alsof er een enorme vete is tussen de twee kampen. Zo zagen
wij het niet en naar later bleek, de Salon Bloggies ook niet. Zij wilden
ons wakker schudden met hun actie en dat is ze gelukt. Wij zagen
intussen in dat we een verkeerd besluit hadden genomen met de
introductie van de code voor je nominatie, sorry, kandidering. In een
email die ik op 20 december 2007 naar alle juryleden stuurde schrijf ik

*"Er zijn nu 200 aanmeldingen. We willen er toch wat meer krijgen en
helaas lukt dat met de minimale mediamiddelen die we nu hebben niet
voldoende. Ook de kritiek op de procedure zorgt er voor dat we hand in
eigen boezem moeten steken en toegeven dat we fout hebben gezeten. Zoals
vaker is gezegd, we moeten de procedure niet elk jaar veranderen, maar
bijschaven.\[...\] Is dit een knieval voor de Salon Bloggies? Dat zal
waarschijnlijk zo worden opgevat maar zo zien we het niet. De komst van
de Salon Bloggies heeft ons wel wakker geschud en doen beseffen dat we
het te moeilijk maken."*

In januari heb ik met Steeph van Sargasso.nl, één van de
initiatiefnemers, gepraat over de Salon Bloggies en hun plannen. Daaruit
bleek al snel dat de Salon Bloggies inderdaad een geintje was, een
eenmalige actie. Maar ze schrokken zelf wat er op ze afkwam. Nominaties,
hoe de uitreiking zou gaan plaatsvinden en meer van de problemen die wij
al 5 jaar voor onze kiezen kregen. De organisatoren van de Salon
Bloggies hebben naast deze verkiezing een baan en goedlopende weblogs
die tijd en aandacht vragen. Daarom zijn ze niet van plan de Salon
Bloggies nog verder te organiseren. Op 19 maart, de dag van de
uitreiking trekken ze de stekker uit de verkiezing: "De SalonBloggies
zijn *the Next Passing Event That Will Be Forgotten*."[^30] Een knipoog
naar het afscheid van oerblogger Tonie van Ringelestijn 5 jaar eerder.

We kunnen ons weer concentreren op de verkiezing en de uitreiking. De
jury is compleet en voor het eerst is er een jurydag waar vrijwel alle
juryleden aanwezig zijn om de winnaars te bepalen. Er komt een
camerateam van Dutch Cowboys langs om verslag te doen van de jurydag,
wat voor ons weer fraaie publiciteit is. Na een lange dag vergaderen,
websites bekijken en discussiëren komen we tot de winnaars. Nu is het
zaak om de uitreiking op orde te krijgen.

De Effect Groep is intussen druk in de weer met de uitreiking die met
deze editie weer een primeur zou hebben. In samenwerking met NOS
Digitaal en het Haagse Residentienet kunnen we de uitreiking live online
uitzenden via onze eigen website en kan de stream worden geplaatst op
andere sites. Verder besluiten we de uitreiking weer wat minder zakelijk
te maken, wat meer "underground" zoals Simon Renes het wist te
verwoorden. De dagen naar de uitreiking toe zijn slopend. We werken
vrijwel dag en nacht om de laatste sponsors rond te krijgen, een Twitter
backchannel in te richten, wederom het DJ-duo Hotlipzz & Jane van de
partij te hebben en presentator Pieter Jouke te briefen over de
uitreiking. Op 19 maart 2008 worden de Dutch Bloggies wederom
uitgereikt. Voor het eerst hebben we een vol Atrium, er zijn plusminus
300 bezoekers op het festijn afgekomen. De avond verloopt redelijk
vlekkeloos op wat problemen met de awards na die uit twee delen bestaan.
Dat was niet altijd even duidelijk voor de winnaars waardoor de award na
overhandiging standaard op de grond viel. Door een fout in het
juryrapport ging één Dutch Bloggie naar een verkeerde weblog, maar dat
was een paar dagen later al weer rechtgezet[^31]. Verder was er vrijwel
geen wanklank te horen, wat ons als organisatie goed deed. We zijn
tevreden over de winnaars, het evenement en de bekendheid die de Dutch
Bloggies hebben gekregen in de afgelopen jaren. Deze editie kende weer
een paar mooie winnaars, waaronder Moois Magazine voor Beste Weblog.

*"Moois Magazine bestond al een tijd als website, maar is pas een blog
geworden in 2008, het jaar waarin we ook de Dutch Bloggies wonnen. Voor
de site had ik jaren daarvoor allerlei mensen gevraagd iets te schrijven
over het thema "logeren". Daar kreeg ik prachtige verhalen over, maar
vervolgens bleef het na publicatie daarbij; een platte site waar verder
niets mee gebeurde. Nieuwe items verzamelen was erg veel werk. Door
mensen allemaal toegang te geven tot Moois Magazine als blog, begonnen
de items vanzelf binnen te komen. Ik ben erg trots op het winnen van de
Dutch Bloggies met een hobbyproject. En dan vooral een positief
hobbyproject. Hoe grappig ik Nico Dijkshoorn ook vond, hij liep wel
altijd te zeiken en dat is makkelijk, want dan ben je niet kwetsbaar.
Moois Magazine is positief, open en daardoor staat het haaks op een boel
dingen die gebeuren in onze omgeving. Daarom ben ik dubbel trots dat we
er de Dutch Bloggies mee wonnen. " - Rutger Middendorp*

Met deze editie van de Dutch Bloggies werd ook de grootste prijs ooit
weggegeven. Met dank aan de hoofdsponsor konden we een volledig
verzorgde reis naar Zuid-Afrika weggeven aan de winnaar van de Beste
Weblog. Voor mij en Remco Sikkema zou het ook de laatste Dutch Bloggies
zijn die we organiseren. Tijdgebrek en andere prioriteiten zorgen er
voor dat we niet meer volledig voor de Dutch Bloggies konden gaan. Eind
2008 namen we afscheid van de Dutch Bloggies, wetende dat het bij Ton
Zijp in goede handen zou zijn. Na wat omzwervingen met andere
organisatoren krijgen Ton en Roswitha met behulp van DutchBlend's Kitty
Leering in december 2009 het Paard van Troje vol voor de uitreiking van
de Dutch Bloggies.

## Een laatste terugblik

Terugkijkend op de geschiedenis van de Dutch Bloggies is het bijzonder
om alle edities weer eens de revue te laten passeren en in je mailbox
alle discussies en herinneringen weer te zien. Van de klapstoeltjes in
de gang bij het Museum voor Communicatie tot een bomvol Atrium, we
hebben het toch maar voor elkaar gekregen. Als ik na al die jaren kijk
naar de nominatie- en jurytrajecten bekruipt me het gevoel dat je als
organisatie niet meer objectief naar de verkiezing kunt kijken. Ik kan
me nog heel goed herinneren dat ik niet begreep waar alle heisa nu om
was bij de laatste verkiezing met het zelf nomineren. Nu begrijp ik dat
een stuk beter en is het bizar om te zien hoe goed sommige edities toch
nog uit de verf zijn gekomen. Ten tijde van de situatie rondom
Superkuiken hebben we er serieus aan gedacht om met de verkiezing te
stoppen en het te laten rusten. We werden soms wel erg moe van alle
negativiteit en gezochte kritiek op de organisatie en het verloop van de
verkiezing. Maar aan de andere kant wist ik me altijd weer gesterkt door
de positieve mails die we kregen en de blije gezichten als er winnaars
op het podium stonden. Als er weer een email van een winnaar binnenkwam
die daags na zijn victorie met een krakende server zat omdat die het
bezoek niet aankon. De Dutch Bloggies zijn gestart als een geintje van
één weblogger. In een paar jaar tijd is het een instituut geworden voor
de Nederlandse blogosfeer.

De Dutch Bloggies zijn meegegroeid met de blogosfeer. Kon je in 2001 nog
rustig een stad tot weblogstad uitroepen, op dit moment kun je dat
alleen nog doen als je een nieuwe verkiezing begint want bij de Dutch
Bloggies zou het waarschijnlijk niet meer passen. Met de laatste editie
is de kritiek wel weer wat aangezwollen over de categorieën (what else
is new) maar vooral over de criteria bij de categorieën. Die zijn altijd
een ondergeschoven kindje geweest bij de verkiezing. Ik kan me
herinneren dat veel juryleden vaak niet verder keken dan de startpagina
van een weblog. Terwijl het om een jaarprijs gaat. Dan dien je te kijken
naar het totaalbeeld van een blog. Je kunt je dan niet afmaken met de
gedachte "you're as good as your last post".

En wat dachten we wel niet, om weblogs met elkaar te vergelijken? De
geijkte kritiek die we elk jaar kregen was dat weblogs van personen zijn
en je die niet in een wedstrijd met elkaar kunt vergelijken. Dat is
inderdaad een lastige taak voor zowel jury als publiek. Daar kunnen
criteria verandering in brengen. Niet om weblogs aan banden te leggen in
Nederland (als je je niet aan de criteria houdt dan...) maar om voor
iedereen duidelijk te maken waar je op kunt letten als je mee wilt doen
aan de verkiezing. Want we dwongen niemand. Niemand komt bij ons met
zijn arm op zijn rug gedraaid de prijs ophalen. De dunne draad waar de
Dutch Bloggies op lopen is aan de ene kant waardering geven aan weblogs
die verschrikkelijk hard hun best doen om vernieuwend, anders, spannend,
humoristisch, confronterend of toonaangevend zijn. Aan de andere kant
wil je met de verkiezing een kwaliteitskeurmerk wegzetten die de
winnaars met trots kunnen dragen. Zonder daarmee de overige
genomineerden als verliezers weg te zetten. Dat is lastig, maar niet
onoplosbaar lijkt me. De Dutch Bloggies is een toonaangevende prijs
geworden in de blogosfeer de laatste jaren. De pioniers van weleer doen
er nog wat meewarig over. Dat is prima. Een aantal van de geïnterviewde
bloggers zijn duidelijk in hun kritiek op de Dutch Bloggies

**Carl(Sargasso)** Uiteraard wonnen wij in 2006 terecht, maar het was
pijnlijk om te zien dat het jaar daarop de prijs verkwanseld werd, dan
devalueert je eigen prijs toch een beetje\...

**Hubert (Retecool)** Leuk initiatief, maar erg inteelt gevoelig.
Retecool is er op een gegeven moment gestopt met meedoen, omdat we al
een paar keer hadden gewonnen en het een kwestie was van zo veel
mogelijk stemmen verzamelen.

**Bob (Pivot)** Initiatieven als de Dutch Bloggies zijn prima, en je
merkt dat het steeds professioneler en serieuzer wordt. Hartstikke goed
natuurlijk, maar af en toe mis ik het wel, om met 20 nerds in een donker
halletje te staan, en fletse biertjes te drinken.

**Sander (Jaggle)** De Ducth Bloggies heb ik altijd maar een zooitje
gevonden, een raar stem- en nominatieproces waar geen touw aan vast te
knopen is

**Lars (L-rs.org)** Ik vind de Dutch Bloggies een goed initiatief, maar
het blijft een raar fenomeen, welke vorm van jurering je kiest. Er zijn
zo verschrikkelijk veel blogs, zo verschrikkelijk veel meuk ook, dat bij
publiekskeuzes de *usual suspects* komen bovendrijven en bij een
professionele jury keuzes worden gemaakt waar je \"huh\" of \"hmm\" bij
gaat.

**Merel Roze (Merelroze.nl)** Er wordt te veel gezeken over de Dutch
Bloggies . Het is gewoon een leuke prijs als waardering voor mensen die
vaak voor niks heel fanatiek zitten te hobbyen. Hartstikke leuk dus! En
goed dat de prijzen er zijn. Ik ben heel gelukkig winnaar van een
aantal, en trots.

De meningen zullen altijd verdeeld blijven over de Dutch Bloggies.
Misschien is dat maar goed ook. Anders blijft er zo weinig om over te
discussiëren voor, tijdens en na de verkiezing, met een biertje aan de
bar.

# Alle prijswinnaars op een rij

Wie zijn de winnaars van de alle edities van de Dutch Bloggies sinds
2001? Hier vind je het volledige overzicht

## 2001 (online) Datum: mei 2001

Meest gehate weblog watnou

Beste nieuwkomer zidouta

Beste ondernemerslog Rik Mulder

Best geslaagde omkat Mr green

Weblogstad Zwolle

Webloghype Jandevries

Beste script Milov

Beste weblog tool Blogger

Stomste benaming Webzine

Langste laadtijd Elrado

Fijnste sourcecode mijncomputertje.net

Beste weblog uit Amsterdam vandenb

Beste weblog uit Utrecht bonga

Beste weblog uit Vlaanderen Karma universe

Beste planet log tonie

Beste uitgelogde log zo.nu/&dan

Beste weblog alt0169

Beste engelstalige weblog prolific

## 2002 (online) datum: januari 2002

Beste linkdump Retecool

Beste lifelog Electric Luna

Rookie of the year Wim de Bie

Mooiste lay-out Suds & Soda

Beste logger Tonie

Beste logster Merel Roze

Lifetime Award Jeroen Bosch

Beste initiatief Letmestayforaday

Beste scooper Tonie

Meest vernieuwende weblog Zidouta

Best geschreven log Vandenb

Beste blogtool Blogger

Mooiste source-code Mijnkopthee

Beste weblog overall Tonie

The self-kick award Mijnkopthee

## 2003 (online) Datum: Februari 2003

Beste lifelog Merel Roze

Beste linkdump Retecool

Beste nieuwkomer Volkomenkut.com

Mooiste lay-out Retecool

Beste mannelijke logger Retecool

Beste vrouwelijke logster Merel Roze

Lifetime award Tonie

Best geschreven log Merel Roze

Beste initiatief FotoFuckVrijdag

Beste weblog overall Retecool

## 2004 (Gang MusCom) Datum: 

Beste mannelijke weblogger Retecool Publiek

Beste vrouwelijke weblogger IJsqueen Publiek

Beste linkdump GeenStijl Publiek

Beste lifelog Merel Roze Publiek

Beste collectieve weblog Geenstijl Publiek

Beste vormgeving Retecool Publiek

Best geschreven content Geenstijl Publiek

Meest originele content Geenstijl Publiek

Lifetime award Retecool Publiek

Beste weblog Geenstijl Publiek

Weblogbullie Geenstijl Publiek

Beste mannelijke weblogger Mijnkopthee Incrowd

Beste vrouwelijke weblogger Merel Roze Incrowd

Beste linkdump Mijnkopthee Incrowd

Beste lifelog Merel Roze Incrowd

Beste collectieve weblog About Blank Incrowd

Beste vormgeving Mijnkopthee Incrowd

Best geschreven content VanDenB Incrowd

Meest originele content Geenstijl Incrowd

Lifetime award Sikkema Incrowd

Beste weblog Mijnkopthee Incrowd

Weblogbullie Geenstijl Incrowd

## 2005 (Zaal MusCom)

Beste weblog GeenStijl Publiek

Best company weblog QuoteNet Publiek

Best geschreven weblog GeenStijl Publiek

Best vormgegeven weblog GeenStijl Publiek

Beste collectieve weblog GeenStijl Publiek

Beste fotolog/moblog MobLog.nl Publiek

Beste kunst & cultuur weblog zeekomkommer.nl Publiek

Beste muziek weblog Retecool.com/luister.php Publiek

Beste nieuws weblog GeenStijl Publiek

Beste politieke weblog GeenStijl Publiek

Beste techblog DutchCowboys.nl Publiek

Beste web-log DeSteenenAugurk.web-log.nl Publiek

Lifetime award Mijnkopthee.nl Publiek

Meest humoristische weblog GeenStijl Publiek

Meest originele weblog GeenStijl Publiek

Nieuwkomer van het jaar Hersenscheet.com Publiek

Weblogbullie 2005 GeenStijl Publiek

Best geschreven weblog Vandenb.com Vakjury

Best vormgegeven weblog Maanisch.com Vakjury

Beste weblog GeenStijl Vakjury

## 2006 (Zaal MusCom)

> Muscom Beste weblog Sargasso Onno de Wit
>
> Best geschreven Merel Roze Erik Keegstra
>
> Beste vormgeving Nonka.nl Erik van Heeswijk
>
> Linklog The Amazing Retecool
>
> Lifelog Maanisch Femke Wolting
>
> Collectieve log Sargasso Joop Ridder
>
> Post Verbal Jam -- Kinderboekenweek Willem van Walderveen
>
> Nieuwkomer Bright Wim Brands
>
> Muziekweblog My Own Music Industry Michiel Frackers
>
> Politieke weblog Jan Marijnissen Peter Olsthoorn
>
> BN Blog Bieslog Stephan Fellinger
>
> Fotolog Thomas Schlijper Martijn de Waal
>
> Themaweblog Marketingfacts Erwin van der Zande
>
> Corporate weblog Frank-ly Michiel Houben
>
> Muscom Beste weblog Nieuwszicht Publiek
>
> Best geschreven Geen Stijl Publiek
>
> Beste vormgeving VKMag Publiek

## 2007 (Atrium)

> Beste weblog Geenstijl Peter Olsthoorn
>
> Geschreven Wiskundemeisjes Wim Noordhoek
>
> Vormgeving - Bert Hagendoorn
>
> Fotolog Gnispen Edie Peters
>
> Politiek - Meus van der Poel
>
> Themaweblog Wiskundemeisjes Bert Kommerij
>
> Corporate Nextlog Erwin Blom
>
> Persoonlijk Zeekomkommer Erwin van der Zande
>
> Collectief Wij blijven hier Stephan Fellinger
>
> Muziekweblog Marco Raaphorst Timur Perlin
>
> Videolog As the world spunks Brian Oosterbrink
>
> Aanmoedigingsprijs Nuit Blanche Redactie
>
> Beste weblog Wij blijven hier Publiek
>
> Beste geschreven Wiskundemeisjes Publiek
>
> Beste vormgeving Kladblog Publiek

## 2008 (Atrium)

> Beste weblog Moois Magazine
>
> Best geschreven Bijzinnen
>
> Beste vormgeving Buro RuSt
>
> Meest toegankelijke weblog ( i.s.m. Stichting Accessibility)
> Dakzoekje.nl
>
> Beste toepassing van beeld (foto of video) Buuv.nl
>
> Beste zakelijke weblog Bizz.nl
>
> Persoonlijk Irritaal
>
> Nieuws Amsterdam Centraal
>
> Politiek Zaplog
>
> Gezondheid Foodlog
>
> Kunst/cultuur Moois Magazine
>
> Muziek Fine Fine Music
>
> Literatuur Contrabas
>
> Internet/ICT Checklist
>
> Techniek/wetenschap Sync
>
> Entertainment/fun/sport Spunk
>
> Marketing Spotlight Effect
>
> Onderwijs ZBDigitaal
>
> Alles wat verder nog mogelijk zou zijn als eigen categorie Vinama
>
> Beste Weblog Viva Publiek

## 2009 (Paard van Troje)

> Beste Microblog Dijkshoorn
>
> Beste Corporate weblog Independer.nl
>
> Beste Beeldblog Coertcom9
>
> Beste Lifestyle Nalden.net
>
> Beste Marketingblog Frankwatching
>
> Beste Onderwijsblog Elke\'s
>
> Beste Techniek en Wetenschap Science Palooza
>
> Beste Literatuur De Papieren Man
>
> Beste Muziekblog EHPO
>
> Beste Kunst, Cultuur & Entertainment Mick!
>
> Beste Gezondheid & Sport Marijn Fietst
>
> Beste Politiek Weblog Washington
>
> Beste Persoonlijke weblog Koekjesfabriek
>
> Beste Nieuws & Opinie NRCnext
>
> Meest populaire weblog (publieksprijs) iPhoneclub
>
> Best geschreven Lief dagboek
>
> Beste vormgeving Nalden.net
>
> Beste weblog NRC Next

[^1]: http://web.archive.org/web/20021211095412/www.aboutblank.nl/1/index.htm

[^2]: http://web.archive.org/web/20061012025112/http://www.aboutblank.nl/cgi-bin/yabb/YaBB.cgi

[^3]: http://www.alt0169.com/0013.shtml\#0526

[^4]: http://web.archive.org/web/\*/http://www.geocities.com/dutchbloggies/

[^5]: http://www.sikkema.net/archives/00000011.htm

[^6]: http://web.archive.org/web/20020202102017/http://dutchbloggies2002.port5.com/

[^7]: http://webwereld.nl/nieuws/4624/tonie-net-grote-winnaar-dutch-bloggies-2002.html

[^8]: http://webwereld.nl/column/85/de-hunkering-naar-knus.html

[^9]: http://web.archive.org/web/20030207232728/http://www.aboutblank.nl/db/

[^10]: http://web.archive.org/web/20060703161720/www.volkomenkut.com/sites/db/index.html

[^11]: http://web.archive.org/web/20030413075356/http://www.aboutblank.nl/db/

[^12]: http://web.archive.org/web/20060703142347/http://www.aboutblank.nl/cgi-bin/yabb/YaBB.cgi?board=2003;action=display;num=1045927476

[^13]: http://www.verbaljam.nl/?itemid=978

[^14]: http://web.archive.org/web/20031204140931/http://lll.web1000.com/

[^15]: http://aboutblank.nl/archive/2004-03-28/u-mag-gaan-stemmen

[^16]: http://weblogs.bnn.nl/frankiegoes/20040425

[^17]: http://web.archive.org/web/20050119031651/www.aboutblank.nl/dutchbloggies/2005/

[^18]: http://web.archive.org/web/20050210083100/www.aboutblank.nl/dutchbloggies/2005/introductie.htm

[^19]: http://www.geenstijl.nl/mt/archieven/2005/02/geenstijl_negen.html

[^20]: http://aboutblank.nl/archive/2005-12-01/dutch-bloggies-2006

[^21]: http://boeken.vpro.nl/avondlog/bericht/33258421/

[^22]: http://web.archive.org/web/20070221100411/http://www.dutchbloggies.nl/2007/2007/02/17/superkuiken-bij-de-beste-weblogs/

[^23]: http://web.archive.org/web/20070223040511/www.dutchbloggies.nl/2007/2007/02/20/nominatie-superkuiken-deel-ii/

[^24]: http://web.archive.org/web/20070915190316/www.dutchbloggies.nl/2007/de-juryrapporten/juryrapport-beste-politieke-weblog/

[^25]: http://www.davidrietveld.nl/pivot/entry.php?id=1174

[^26]: http://www.geenstijl.nl/mt/archieven/2007/03/bloggies_de_uitslagen_1.html

[^27]: http://www.marketingfacts.nl/berichten/20070320_dutch_bloggies_straks_live_op_internet/

[^28]: http://aboutblank.nl/archive/2007-11-26/de-dutch-bloggies-starten-op-1-december-met-nieuwe-opzet

[^29]: http://www.salonbloggies.nl/persbericht.html

[^30]: http://sargasso.nl/archief/2008/03/19/salonbloggies-slot/

[^31]: http://aboutblank.nl/archive/2008-03-31/kritiek-op-dutch-bloggies-is-goed
